

Előszó
1. Görög-római filozófia
2. Patrisztika
3. A középkor filozófiája
4. A reneszánsz filozófiája
5. Kora újkori filozófia
6. Felvilágosodás
7. Kritikai filozófia, német idealizmus és hatásuk
8. 20. századi „kontinentális” filozófia
9. Analitikus filozófia
10. Magyar filozófiatörténet
Bacsó Béla: Esztétika
Boros Gábor: Történelemfilozófia
Orthmayr Imre: 20. századi angolszász etika
Felkai Gábor: A diszkurzusetika
Mezei Balázs: Vallásfilozófia
Huoranszki Ferenc: Metafizika
Farkas Katalin – Kelemen János – Bárány
Tibor: Nyelvfilozófia
Máté András: A logika és a matematika filozófiája Russell és
Frege után
Fehér Márta: Tudományról és tudományfilozófiáról
Boros János: Pragmatizmus
Tengelyi László: Új fenomenológia Franciaországban
Losoncz Márk: A kortárs újrealizmus irányzatai – az
újmaterializmustól a kontextualizmus változataiig
1.1. Az antik filozófia korszakai
Az antik filozófiához többféle módon közelíthetünk. Kiindulhatunk valamilyen modern
filozófiafelfogásból, és rákérdezhetünk például arra, hogy milyen megoldásokat kínálnak az
ókoriak „a” filozófia örök problémáira, hirdethetjük a „visszatérést a régiekhez”, saját
filozófiai ideálunkat vetítve vissza régebbi korokba, próbálhatunk az általunk preferált
filozófia irányába mutató előzményeket találni az antik anyagban, vagy éppenséggel
hangsúlyozhatjuk annak újszerűségét az előzményekhez képest. Egy másik felfogás szerint a
filozófia lényegileg történeti jelenség, e sajátságát soha nem vetkőzheti le; ennek fényében a
filozófia örök kérdéseinek elgondolása, a hanyatlástörténet és a teleologikus fejlődéstörténet
egyaránt kétségesnek tűnik. E hangsúlyozottan történeti megközelítés alapján az antik
filozófia vonatkozásában feladatunknak tekinthetjük annak feltárását, hogy miként alakulnak
ebben a korszakban a filozófia fogalmi keretei. Jelen áttekintés ezt a fajta eljárást követi. A
filozófia valamilyen előzetes értelmezésére persze szükségünk lesz, már csak azért is, hogy
megállapíthassuk, mi tartozik bele az elbeszélendő történetbe és mi nem. Ezt az előzetes
fogalmat azonban nem kell közvetlenül valamilyen modern filozófiakoncepcióból
merítenünk: alapul vehetjük a filozófiának azt az értelmezését is, amely a görög kultúrában az
i. e. 5-4. század fordulójára kialakult.
       Erre a korra a filozófia a szellemi élet jól elkülöníthető területévé vált, és a filozófus
szerepe világos körvonalakat nyert. E kulturális szerep vagy típus főbb jellegzetességei a
következők: 1. A filozófus átfogó világmagyarázatot kínál, mely bizonyos
értelemben minden dologra kiterjed. Mondandója lehet többek között a természeti világról és
az annak magyarázatához szükséges princípiumokról, az ember természetéről és
rendeltetéséről, az állami közösségről és a megismerés lehetőségének kérdéseiről. 2. Az
igazság ismeretének, de legalábbis keresésének igényével lép fel. 3. Az általa feltárt igazságot
döntő fontosságúnak tartja a gyakorlat, az emberi élet alakítása szempontjából. 4. Elsősorban
nem hagyományra és tekintélyre, hanem elvileg mindenki által ellenőrizhető észérvekre
hivatkozva támasztja alá állításait. 5. A philoszophosz (melléknévként: „bölcsességszerető”;
főnévként: „a bölcsesség barátja”) szót használja önmegjelöléseként, és mások is így utalnak
rá. 6. Külső és belső vitákat folytat. A filozófus megkülönbözteti magát a szellemi élet más
szereplőitől, például orvosoktól, vallási tanítóktól és szofistáktól. A filozófia külső határait
azért volt szükséges egyértelműen megvonni, mert az említett szakmák a filozófiához
hasonlóan a természeti világ átfogó magyarázatának, illetve az emberi élet értelmezésének és
alakításának igényével léptek fel. A klasszikus kortól kezdve a filozófiában a belső
differenciálódás folyamata is előrehaladt. A filozófusok iskolákba szerveződtek, melyek
nemzedékeken át vitákat folytattak egymással. Emellett gyakoriak voltak az iskolán belüli
viták is. Az elméletek egymással való versengése, a racionális vita lényegi jellemzője a
filozófiának. Ez az a közeg, amelyben a filozófia problémái, fogalmai és módszerei
kikristályosodtak.
       A korai, i. e. 6. századi gondolkodók persze nem tárgyalták a klasszikus kori filozófia
minden témáját, módszereik közül a bizonyítás is hiányzott, és nem azonosították önmagukat
filozófusként. Miért tekintjük őket mégis filozófusnak? Az említett jegyeket nem érdemes
kritériumokként kezelnünk, melyeket mindannak teljesítenie kell, ami az antikvitásban a
filozófia névre igényt tart. A filozófia nem azonosítható tanbeli elemek alapján sem, hiszen
nem könnyen találunk olyan tételt, amelyet minden görög filozófus elfogadna. Mondhatjuk
azonban, hogy az antik filozófusok bizonyos értelemben egy és ugyanazon vita résztvevői. A
korai milétoszi gondolkodók elméletei arra késztették utódaikat, hogy továbbgondolják
azokat, elfogadják vagy elvessék egyes felvetéseiket, és újabb kérdéseket tegyenek fel. Az ily
módon kibontakozó vita vezetett el a filozófia mint külön diszciplína megszilárdulásához a
klasszikus korban. E diszciplína történetét maguk a klasszikus kori filozófusok – elsősorban
Platón és Arisztotelész – konstruálták meg, ők döntötték el, hogy mely gondolkodókat
tekintik elődjüknek. Nem szabad azonban megfeledkeznünk arról, hogy ezt a vitát valóban a
milétosziak indították el. Az ilyen értelemben vett filozófiai vita az antikvitás végéig
folytatódott, noha szabályai az idők folyamán jelentősen módosultak.
      A görög és a római történelemben meg szokás különböztetni 1. az archaikus kort (i. e.
776–490), 2. a klasszikus kort (i. e. 490–323), mely a perzsa háborúktól Nagy Sándor haláláig
terjed, 3. a hellenisztikus kort (i. e. 323–31), melynek felső határa az actiumi csata időpontja,
valamint 4. a római császárkort (i. e. 31–i. sz. 527), melyet a Iustinianus trónra lépésétől
számított bizánci kor határol. A császárkor első szakasza a principátus kora, Diocletianus
uralmától (284–305) számítjuk a dominátus korát. Az antik filozófia történetét öt nagy
korszakra osztva fogjuk tárgyalni, ez azonban csak részben vág egybe a történetírásban
elterjedt korszakolással. Megjegyzendő, hogy a filozófiatörténeti korszakhatárokat másként is
meg lehet (és szokás) húzni.
      1. Preszókratikus filozófia1 E korszak a filozófia kezdeteitől, az i. e. 6. század középső
harmadától az i. e. 5. század második feléig terjed. Ebben a másfél évszázadban vetődnek fel
először a filozófia olyan alapvető témái, mint a természeti világ eredetének és szerkezetének
problémája vagy az emberi lélek sorsának kérdése. Parmenidésztől kialakul a formális
bizonyítás módszere is, de a filozófusok közötti vita már korábban szokássá vált. A korszak
felső határának Szókratész (i. e. 470–399) tevékenységét szokás tekinteni. Ezt a határt nem
szabad túlságosan mereven felfognunk, hiszen egyes „preszókratikus” gondolkodók
Szókratész kortársai voltak, sőt Démokritosz túl is élte őt. Egy további, komolyabb
megszorítást is tennünk kell. Szókratész csakugyan korszakalkotó gondolkodó, ám a
preszókratikus és a klasszikus kori filozófia között tagadhatatlan a folytonosság. Szókratész
előtt is sokan foglalkoztak etikai és ismeretelméleti kérdésekkel, Platón és Arisztotelész pedig
a korai görög filozófusok természetfilozófiai kutatásait is folytatja. A preszókratikus filozófia
kapcsán a szofistákra is kitérünk, noha e gondolkodókat Platón polémiája hatására kizárta
magából a filozófiai hagyomány. Akár elfogadjuk ezt, akár megkíséreljük a szofistákat
(modern kritériumok alapján) filozófusként rehabilitálni, mindenképpen szükséges
tárgyalnunk őket, hiszen gondolkodásuk tagadhatatlanul érintkezik a filozófiával, és nélkülük
a klasszikus kor filozófusainak törekvéseit sem érthetnénk meg.
      2. A klasszikus kor filozófiája Szókratésztól Arisztotelészig. A görög filozófia talán
legvirágzóbb korszakának kezdete az i. e. 430-as évekre tehető, vagyis évtizedekkel későbbre,
mint a történeti értelemben vett klasszikus koré (i. e. 490). Mint említettük, e korszak
kezdetén Szókratész áll. Szókratész etikai és ismeretelméleti kérdésfeltevései meghatározták a
filozófia további alakulását; a klasszikus kor, sőt a hellenisztikus kor filozófiai iskoláinak
többsége is tőle eredeztethető. Korszakunk felső határa egybeesik a klasszikus kor és a
hellenisztikus kor közötti szokásos választóvonallal: Nagy Sándor i. e. 323-ban halt meg,
Arisztotelész pedig egy évvel később. A kor meghatározó gondolkodói Szókratész, Platón és
Arisztotelész voltak, mellettük azonban más számottevő filozófusokat is említhetünk.
Tárgyalni fogjuk Platón iskolája, az Akadémia történetének első korszakát (az Óakadémia
filozófusait), bár utolsó képviselőinek tevékenysége már a hellenisztikus korra esik.
Arisztotelész követőire a hellenisztikus és a császárkori filozófiáról írott fejezetekben térünk
ki. Szókratésztől más filozófiai irányok is kiindultak, melyek a hellenisztikus kor első
évtizedeiben is működtek: a cinikus és a megarai irányzat, valamint a kürénéi hedonista
iskola. Ezeket az irányokat az egyszerűség kedvéért egyben tárgyaljuk majd, nem vesszük
külön klasszikus kori és hellenisztikus kori történetüket. A preszókratikusok közül az atomista
Démokritosznak voltak még követői a korban, róluk is szót ejtünk, mivel e hagyományból
nőtt ki a pürrhóni szkepszis, valamint az epikureizmus.
      3. Hellenisztikus kori filozófia. A görög filozófia ezen korszaka Arisztotelész halálától (i.
e. 322) az i. e. 120-as évekig terjed (a történetírás a hellenisztikus kor végét jóval későbbre
teszi). Az i. e. 3. század első felében az imént említett szókratikus irányzatok is jelen voltak a
filozófiai életben. Említendő még az éliszi Pürrhón által alapított szkeptikus irány; ez azonban
két nemzedék után megszakadt. A hellenisztikus kor az athéni filozófiai iskolák virágkora.
Arisztotelész athéni iskolája, a Peripatosz a hellenisztikus kor első évtizedeiben virágzott, az i.
e. 3. század második harmadától viszont háttérbe szorult a filozófiai vitákban, noha a
szaktudományokra és az irodalomra továbbra is befolyással volt. A platóni Akadémia ebben a
korszakban szkeptikus fordulatot vett; a hellenisztikus kor végéig tevékenységének
középpontjában a többi, „dogmatikus” iskola, különösen a Sztoa ismeretelméleti szempontú
kritikája állt. A hellenisztikus korban két új iskola alakult: Epikurosz iskolája, a Képosz (a
„Kert”) és a kitioni Zénón iskolája, a Sztoa. A kor filozófiai életét egyértelműen az epikureus
Kert, a Sztoa és a szkeptikus Akadémia uralta.
      4. A római kor első évszázadainak filozófiája. E periódust az i. e. 120-as évektől
számíthatjuk, amikor egyértelműen új tendenciák jelennek meg a filozófiai életben
(Görögország valamivel korábban, i. e. 146-ban került véglegesen római uralom alá). A
korszak vége az i. sz. 3. század közepére tehető; az első újplatonikusként számon tartott
Plótinosz ekkor alapítja meg iskoláját. Ezt az időszakot a filozófia decentralizációja, a római
birodalom teljes területén való szétszóródása jellemzi, melynek következtében a filozófiai
iskolák lazábban szerveződő filozófiai irányzatoknak adják át helyüket. Tartalmilag új elem a
régi tekintélyek keresése, valamint az eklekticizmus, a különféle iskolák tekintélyeire való
hivatkozás, továbbá a vallási, spirituális érdeklődés feltámadása a filozófiában. A korszak
nagyobbik részében az egymással versengő irányzatok közül a sztoicizmus tűnik a
legerőteljesebbnek. Az i. e. 1. században az epikureizmus is jelentős irányzat volt, de még a
császárkorból, az i. sz. 2. századból is ismerünk jelentős epikureust. Az i. e. 1. század
folyamán virágzásnak indult a peripatetikus irányzat, Arisztotelész műveit kiadták és
kommentálni kezdték. Az i. e. 1. században a szkeptikus Akadémia megszűnése után újjáéledt
a pürrhonizmus, mely nagyban épít az akadémiai szkepszis hagyományára is. Ebben az
időben a „dogmatikus” platonizmusnak is különféle formái alakultak ki. Voltaképpen az
újpüthagoreizmus is a platonizmus egy változata volt: az Óakadémia tanításait keltette életre,
melyeket Platón mellett az i. e. 5. századi püthagoreizmus ihletett. Említendő még a filozófiai
élet peremén helyet foglaló populáris cinikus irányzat, mely az i. sz. 1. században indult
virágzásnak.
      5. A császárkor későbbi századainak filozófiája: az újplatonizmus. Az irányzatok
harcából a platonizmus került ki győztesen, magába olvasztva a sztoicizmus és az
arisztotelianizmus számos elemét (az epikureizmus és a szkepticizmus szinte nyom nélkül
elenyészett). Az i. sz. 3. század közepétől, Plótinosztól kezdve már csak platonikus filozófiai
iskolák működtek: ezt a korszakot az újplatonizmus egyeduralma jellemzi. A korszak felső
határát tehetjük i. sz. 610-re, amikor Alexandriából az újplatonikus oktatás fő központja
Bizáncba kerül, vagy 640-re, amikor Alexandriát meghódítják az arabok; megjegyzendő,
hogy az utolsó igazán jelentős újplatonikus filozófusok – Damaszkiosz, Szimplikiosz,
Ammóniosz és Philoponosz – jóval korábban működtek (Szimplikiosz 560-ban, Philoponosz
570-ben halt meg). Plótinosz filozófiai szintézisét részletesebben tárgyaljuk, majd áttekintjük
a későbbi újplatonikusok tanítását is. A császárkori filozófia tárgyalásában nem térünk ki a
kor keresztény gondolkodóira, velük ugyanis külön rész foglalkozik a kötetben.
      Szükséges még néhány tudnivalót előrebocsátanunk a legfontosabb szövegek idézésének
módjára vonatkozólag. A korai görög gondolkodókra (filozófusokra és szofistákra) a
Hermann Diels és Walter Kranz Die Fragmente der Vorsokratiker (DK) című
forrásgyűjteményének általánosan használatos számozása szerint fogunk hivatkozni. E kötet a
szó szerinti idézeteket (töredékeket) B jellel, a későbbi szerzők átfogalmazásában fennmaradt
beszámolókat (testimóniumokat) A jellel látja el. A korai görög filozófusok töredékei, illetve
a rájuk vonatkozó testimóniumok magyarul Kirk, Raven és Schofield A preszókratikus
filozófusok (KRS) című kötetében olvashatók. Ez a kötet lineárisan számozza a tárgyalt
szövegeket, ám csak a B-töredékek Diels–Kranz-féle számozását adja meg, az A-töredékeket
viszont többnyire kizárólag annak a műnek az alapján idézi, amely a testimóniumot
tartalmazza. Platón szövegeit az általánosan bevett gyakorlatnak megfelelően az 1574-es
Stephanus-féle kiadás oldalszámai és betűjelei szerint idézzük, Arisztotelészt pedig Immanuel
Bekker 1831-es kiadásának oldal-, hasáb- és sorszámai szerint. A hellenisztikus filozófusok
vonatkozásában A. Long és D. Sedley The Hellenistic Philosophers (LS) című
szöveggyűjteményének fejezetszámait és betűjeleit tüntetjük fel. Egyéb esetben a kérdéses
művek hagyományos könyv- és fejezetbeosztása szerint, szükség esetén –
töredékgyűjteményeknél, illetve olyankor, amikor kötet-, oldal- és sorszámmal idézünk –
megadjuk a kiadó nevét is a hivatkozás után. A számtalan hivatkozott görög és latin
szövegkiadást nem tüntetjük fel külön a bibliográfiában.
1
 Preszókratikus = Szókratész előtti. A terminus Hermann Diels Die Fragmente der
Vorsokratiker című, 1903-ban megjelent töredékgyűjteménye nyomán terjedt el az európai
nyelvekben.

1.2.1. A milétosziak: Thalész, Anaximandrosz és Anaximenész
Arisztotelész a korai filozófusokat a „természetkutató” (phüszikosz, phüsziologosz) névvel illeti, és
megkülönbözteti őket a mitikus hagyományokat formába öntő „teológusoktól”, amilyen például
Hésziodosz (Met. I.3). E filozófusok tanítását saját fogalmi eszközeivel kísérli meg értelmezni.
Arisztotelész szerint a legkorábbi természetkutatók minden dolog princípiumát kutatva az anyagi
okot adják meg, amelyből a világ dolgai voltaképpen állnak, amelyből keletkeznek, amelybe
pusztulnak, és amely állandó marad minden változás során. Ez az anyagi ok alkotja a dolgok valódi
természetét (phüszisz).

A latin eredetű princípium a görög arkhé megfelelője. Az arkhé jelentése többrétű: a szó „kezdet”,
„eredet”, „alapelem”, „alapelv” sőt „uralom” jelentéssel is bír. Arisztotelész szokásosan az anyagot, a
formát, a mozgatót és a célt nevezi oknak és princípiumnak. A szó különféle használatait
a Metafizika 5.1-ben elemzi.

     Arisztotelész úgy véli, hogy a filozófia e formáját Thalész kezdeményezte (A 12 DK = Met. I.3).
Beszámolója szerint Thalész a vizet teszi meg azon princípiumnak, amelyből minden dolog létrejött.
Kérdés, hogy Thalész csupán e kozmogóniai tételt képviselte-e, vagy pedig azt a kozmológiai tézist is,
mely szerint valódi természete szerint minden dolog víz. (Kozmogónia: a világ keletkezési
folyamatának leírása; kozmológia: a világ szerkezetének leírása.) Kozmológiai nézeteiről egyébként is
igen keveset tudunk. Arisztotelész elmondja, hogy Thalész szerint a Föld a vízen nyugszik. Másutt
idézi azon véleményét, mely szerint a mágnesnek lelke van, mivel mozgatja a vasat (A22 = DK). Ebből
arra következtet, hogy Thalész a lelket mozgató princípiumnak tartja. Ugyancsak Thalésznak
tulajdonítja azt a nézetet, mely szerint minden tele van istenekkel. Magyarázata szerint ez azt
jelentheti, hogy a mindenséget átjárja a lélek. Thalész (és a másik két milétoszi filozófus) az egyetlen
princípiumot, amelyből minden dolog megszületett, élőnek, önmagától mozgónak és isteninek tartja.
Arisztotelész felfogásában az anyagi ok nem magyarázhatja a mozgást (ahogyan a fa sem készít ágyat,
és a bronz sem szobrot), hanem külön mozgató okot kell feltételeznünk – ezt azonban a milétosziak
elmulasztják (Met. I.3). Thalész nem hagyott hátra írott művet, nézeteit már a klasszikus kor
gondolkodói is csak másodlagos forrásokból (talán a szofista Hippiasz doxográfiai gyűjteményéből)
ismerhették. Arisztotelész világosan jelzi, hogy ő maga is csak találgatja a Thalész nevéhez fűződő
tézisek értelmét.

Thalész (i. e. 624–546) A kis-ázsiai Milétosz polgára. Valószínűleg nem hagyott hátra írott művet.
Alakja a hagyományban kétféle módon jelenik meg. Thalészt egyrészt a legendás „hét bölcs” közé
sorolják; Hérodotosz szerint politikai tanácsokkal látta el az ión városokat a perzsa veszély idején.
Másrészt Arisztotelész őt tekinti az első természetfilozófusnak. Tulajdonítanak neki hadimérnöki,
matematikai, csillagászati tevékenységet is, állítólag megjósolt egy napfogyatkozást. Nehéz
megmondani, hogy e tájékoztatásokból mennyit fogadhatunk el hitelesnek, mivel Thalész a tudós
paradigmatikus alakjává vált, akire előszeretettel ruháztak rá mindenféle felfedezést.

Anaximandrosz (i. e. 610–546) Milétosz polgára. Az első filozófiai mű szerzője, prózában írt. A
hagyomány szerint ő készített először térképet. Csillagászattal is foglalkozott, szerkesztett egy
éggömböt, és ő használt először gnómónt (a nap mozgását jelző egyszerű csillagászati eszközt).

Anaximenész (virágkora i. e. 546 körül) Milétoszi polgár, Anaximandrosz fiatalabb kortársa. Hozzá
hasonlóan prózai művet írt. Egyebet nem tudunk róla.

     Anaximandrosz az első, aki írott műben rögzíti filozófiai nézeteit (könyve egyike az első prózai
műveknek). Másodlagos forrásaink részletesebb tájékoztatást adnak tanításáról. Anaximandrosz
kozmogóniájának (A10 és A11 DK) kiindulópontjául nem valamelyik ismert anyagfajtát választotta,
hanem a „határtalant” (apeiron). E megnevezés egyaránt utalhat a princípium mennyiségi
kimeríthetetlenségére és minőségi meghatározatlanságára. Az utóbbi feltételezés valószínűleg azért
szükséges, mert egy meghatározott minőségű princípium megsemmisítené a vele ellentétes jelleggel
bíró anyagot. A kozmogóniai folyamat fázisai a következők: 1. a határtalanból kiválik egy
„mag” (gonimon), mely differenciálatlan formában tartalmazza az ellentéteket, a hideget és a
meleget; 2. az ellentétek elkülönülnek egymástól, a hideg középre kerül (ebből lesz a Föld, a tenger
és a párás légkör), a meleg, tüzes elem pedig burkot képez körülötte; 3. az így létrejött rendszert
szétfeszítik az ellentétek, felrobbanása után a tűzből gyűrűk képződnek, melyeket pára burkol be oly
módon, hogy csak néhány „lélegzőnyílás” marad nyitva rajtuk – ezeket az izzó lyukakat látjuk a
Földről égitesteknek.
     Kozmológiájában figyelemre méltó, hogy egyszerű matematikai eszközöket használ a világ
szerkezetének leírására. Elgondolása szerint a Föld henger alakú, átmérője háromszorosa
magasságának (A10 DK). Ő is hozzászól a Föld pozíciójának kérdéséhez: nézete szerint e henger a
világmindenség közepén helyezkedik el, és ezért nyugalomban van, hiszen semmi oka arra, hogy
inkább az egyik irányban mozduljon el, mint a másikban (A26 DK). Anaximandrosz a Földet körülvevő
tűzgyűrűknek valószínűleg nem csupán elrendezését, hanem relatív távolságát is megadta (A11; A21
DK), de sajnos ezen a ponton forrásaink számos részletet homályban hagynak.

     Anaximandrosz kitér az élőlények kialakulásának (zoogónia) kérdésére is. Elmélete szerint az
élőlények önmaguktól alakulnak ki a sárból a föld kiszáradása folyamán. E halszerű lények először a
vízben élnek, és tüskés burok veszi őket körül. A szárazföldi életmódra áttérő élőlények előbújnak a
megrepedő burokból (A30 DK). Érdemes felfigyelnünk a kozmogónia és a zoogónia közötti
párhuzamra. Úgy tűnik, Anaximandrosz biológiai modell alapján magyarázza a világ keletkezését.

     Anaximandrosz könyvéből egy szó szerinti idézet is fennmaradt egy i. sz. 6. századi újplatonikus
Arisztotelész-kommentátornál, Szimplikiosznál:

     „Amikből keletkeznek a dolgok, azokba történik a pusztulásuk is »szükségszerűen; mert
büntetést és jóvátételt fizetnek egymásnak jogtalankodásaikért az idő elrendelése szerint« (B1 DK),
mint igen költői kifejezésekkel mondja.”

     A töredéket alapvetően kétféleképpen szokás értelmezni. Az egyik megközelítés szerint
Anaximandrosz e szavai a kozmogóniát követő, immár stabil világállapotot írják le, melyben az
ellentétek harca örökké folytatódik. Ezen álláspont védelmezői rámutatnak, hogy a két fél, melyek
szabályos időközökben jogtalanságot követnek el egymással szemben, majd jóvátételt fizetnek
egymásnak, nem lehet a határtalan isteni princípiuma és a rendezett mindenség, hiszen ezek nem
egyenrangúak. Inkább gondolhatunk tehát a meleg és a hideg harcára, melyben egyszer az egyik,
máskor a másik fél kerekedik felül; mivel e periódusok meghatározott ideig tartanak, hosszabb távon
épp e váltakozás biztosítja a világ rendjének állandóságát. A másik magyarázat értelmében a
jogtalankodás és a jóvátétel kozmikus ciklust alkot. Eszerint a világ kialakulásának folyamatában a
meleg nyomul előre, mígnem a kozmikus tűz mindent elemészt és tápanyag híján maga is kialszik; az
utóbbi fázisban „fizet meg” ellentétének. A világ pusztulása után újabb „mag” válik ki a határtalanból,
és az egész folyamat újrakezdődik. Az utóbbi értelmezést támogatja a kozmogónia és a zoogónia
közötti párhuzam. Ha a világ az élőlényekhez hasonló módon keletkezik, ésszerű véges életciklust
tulajdonítani neki.

     Anaximenész, a harmadik milétoszi filozófus a világ eredendő alkotóanyagának a levegőt teszi
meg. Erre elsősorban két megfontolás késztethette. 1. Elméletéhez olyan modellt talál, amely világos
magyarázatot nyújt az arkhé és a belőle létrejövő anyagfajták kapcsolatára. Az átalakulások
mechanizmusához légköri jelenségek szolgáltatják a mintát (ezek már Anaximandrosz érdeklődését is
felkeltették, lásd KRS 210–212). A levegőből ritkulással tűz keletkezik, sűrűsödés útján pedig előbb
szél, majd felhő, víz, föld, végül pedig kő lesz (A5 DK). Az anyagfajták minőségi különbségei ily módon
mennyiségi különbségekre vezethetők vissza. A levegő nem csupán abban az értelemben princípiuma
a világ dolgainak, hogy az utóbbiak belőle jöttek létre: valódi természetét tekintve most is minden
dolog levegő. 2. Párhuzamot lát az emberi lélek és a levegő között: „Ahogy a mi
lelkünk (pszükhé), amely levegő, összetart bennünket és uralkodik rajtunk, az egész kozmoszt is szél
(vagy lélegzet: pneuma) veszi körül” (B2 DK; a szövegezés bizonyos elemei valószínűleg nem
eredetiek). Ez az irányító, uralkodó szerep indokolja, hogy épp a levegőt tekinti alapvetőnek az anyag
különféle megjelenési formái közül. Az arkhét Anaximenész egyebekben Anaximandroszhoz
hasonlóan jellemzi: határtalannak és isteninek mondja (A10 DK).

       Az anyag fajtáinak a levegőből való származtatásán túl Anaximenész kozmogóniájáról annyit
tudunk, hogy az égitestek létrejöttét a Föld kipárolgásával magyarázza, amely megritkulva tűzzé lesz,
és a magasban csillagokká áll össze (A7 DK). Elképzelhető továbbá, hogy a köznapi természeti
tárgyakat az alapvető anyagfajták keverékének tekinti, és ezzel a későbbi elemtanokat előlegezi meg
(„…a többi dolog pedig ezekből van”, A5 DK).

       Anaximenész kozmológiai modellje közelebb áll a hagyományos elképzelésekhez, mint
Anaximandrosz merész elgondolásai. Az égboltot félgömb alakúnak gondolja, és úgy véli, az égitestek
nem buknak le a Föld alá, hanem körbefordulnak körülötte, ahogyan a nemezsipka körbefordul a
fejünkön; éjszaka a Napot a Föld magas részei takarják el (A7 DK). A Föld szerinte stabilitását a lapos
formájának köszönheti. Az égitestek szintén meglovagolják a levegőt, akárcsak a falevelek (A7; A15
DK).

       A három milétoszi gondolkodása számos szállal kötődik a közel-keleti és a görög mítoszokhoz, és
a mitológiai hagyományt megformáló költészethez (e témához lásd KRS 1. fejezetét). E kapcsok közül
talán a legfontosabb a mitikus teogóniák (például Hésziodosz Istenek születése című költeménye) és a
korai filozófusok kozmogóniai elbeszélései közötti szerkezeti rokonság. A világ jelenlegi rendjét
mindkét típus eredetével magyarázza, ily módon a magyarázat történet formáját ölti. Megjegyzendő,
hogy magának a görög mítosznak és vallási kultusznak a sajátságai, a rájuk jellemző sokféleség is
kedvezett az alternatív világmagyarázatok megfogalmazásának. Ezt ugyanis nem tiltotta sem
kinyilatkoztatott szövegek tekintélye, sem pedig a valóság értelmezésének előjogával bíró nagy
hatalmú papi osztály.

       Ugyanakkor a milétosziak gondolkodása számos téren újdonságot hoz. 1. A mitikus világlátásnak
fontos eleme, hogy sokszor isteni beavatkozás befolyásolja a világ eseményeinek menetét. Ezzel
szemben a milétosziak belső tényezőkkel, a dolgok természetével (phüszisz) magyarázzák a
folyamatokat. A szeszélyes isteni ágensektől eltérően a természeti folyamatok kiszámíthatóak,
szabályszerűek. (Megjegyzendő, hogy e filozófusok az isteni fogalmát nem küszöbölik ki, hanem
átértelmezik, naturalizálják: a világ eredendő alkotóanyagára alkalmazzák az „isteni”, „halhatatlan”,
„nem öregedő” jelzőket.) A mindenség alapvető erői között hosszú távon egyensúly jön létre, a
természet rendje „igazságos” – ez a meggyőződés érhető tetten Anaximandrosz töredékének jogi
metaforáiban. A naturalizmus, a folyamatok szabályszerű rendjének feltételezése és az egyensúly,
„igazságosság” képzete együttesen a mindenség mint rendezett egész, kozmosz elgondolását adja ki.
Ezen az sem változtat, hogy a koszmosz szó ilyen értelmű használata nem dokumentálható minden
kétséget kizáróan a milétosziaknál (de vö. Anaximenész B2 DK). 2. Ha a természeti világ rendezett
struktúra, kozmosz, akkor megismerhetőnek kell lennie, és világos, átlátható, koherens magyarázatok
adhatók jelenségeiről. Az istennemzedékek szövevényes genealógiái és háborúik leírása helyébe
egyszerű, általános magyarázó elvek lépnek, például az ellentétek harca Anaximandrosznál vagy a
sűrűsödés és ritkulás mechanizmusa Anaximenésznél. Az ökonomikus magyarázatra való törekvésnek
tudható be, hogy a milétosziak mindegyike egyetlen princípiumra vezeti vissza a jelenségeket.
Ugyancsak a magyarázat világosságát szolgálja a matematikai modellek használata a kozmológiában.
3. Nincs kifejezett bizonyítékunk arra, hogy a milétosziak vitába bocsátkoztak volna egymással, és azt
sem tudjuk, mennyire fejtették ki érveiket. Azonban magukból az elméletekből arra
következtethetünk, hogy reagálnak elődeik felvetéseire, igyekeznek javítani magyarázataikon, és
újításaik mögött mindig valamilyen racionális megfontolás húzódik meg. Ezzel olyan hagyományt
teremtenek, melynek fő szervező elve nem az elődök nézeteinek átvétele, hanem a problémák
kritikai újragondolása. Nem utolsósorban ezért helyezhetjük a filozófia és a tudományos gondolkodás
kezdetét a 6. századi Milétoszba.

     Az a közeg, melyben ezek az intellektuális újítások megszülettek, nem jellemezhető kizárólag a
mítosszal. Mindenképpen említenünk kell még a korabeli ión kultúrára jellemző gyakorlatias
racionalitást, valamint a kialakuló demokratikus polisz újfajta erkölcsi és politikai ideálját is. 1. A 6.
századi Milétosz virágzó tengerparti kereskedőváros, melynek lakói sokfelé megfordulnak. Az
ismeretek gazdagsága és az ész köznapi használatában való bőséges gyakorlat fontos előfeltétele az
új tudományos és filozófiai kultúra kialakulásának. A technikai problémák megoldásának igénye és a
hajózás, kereskedelem szükségletei ösztönzik a matematikai, földrajzi és csillagászati vizsgálódásokat
(ilyen kutatásokat Thalésznek és Anaximandrosznak is tulajdonít a hagyomány). A milétoszi
gondolkodók a profán, köznapi ész hatókörét olyan általános, a gyakorlattal nem közvetlenül
összefüggő problémákra is kiterjesztik, amilyen a világ eredetének kérdése. 2. A homéroszi hősöket a
sikeres versengést, önérvényesítést szolgáló erényeik tüntetik ki. A 6. század elején a görög
poliszokban nagy jelentőségre tesz szert egy ettől alapjában különböző erkölcsi ideál, melynek
középpontjában a visszafogottság, józan gondolkodás (szóphroszüné) és az igazságosság közösségi
erényei állnak. A „hét bölcsnek” tulajdonított mondások ezt az ideált fogalmazzák meg. Thalészt a
hagyomány nemcsak az első filozófusként tartja számon, hanem a hét bölcs között is helyet biztosít
számára. Ez arra mutat, hogy Thalész személyében egyesíti az erkölcsi és politikai tanácsokat nyújtó
bölcs és az új típusú tudós-filozófus vonásait. Nem maradt viszont nyoma annak, hogy
tevékenységének e két oldalát összekapcsolta volna. A filozófusok azonban valószínűleg tartalmilag is
merítettek abból a morális és politikai hagyományból, melyet a 6. század bölcseinek mondásai
magukba sűrítenek. Ez magyarázza a kozmikus „igazságosság” koncepciója és a városállam különböző
rétegeinek egyensúlyi normája közötti szoros párhuzamot (vö. Anaximandrosz töredékével és Szolón
3. és 5. töredékével Diehl kiadásában).
1.2.1. A milétosziak: Thalész, Anaximandrosz és Anaximenész

1.2.2. Xenophanész és Püthagorasz
A filozófia a következő nemzedékben két ión gondolkodó, kolophóni Xenophanész és szamoszi
Püthagorasz tevékénységének köszönhetően Kis-Ázsiából a nyugati görög területekre, Dél-Itáliába és
Szicíliába is átkerül, és eközben új vonásokkal gazdagodik.

Püthagorasz (i. e. 570–490) A kis-ázsiai ión területekhez közeli Szamosz szigetéről származik, 530
körül a dél-itáliai Krotónba települt. Legnagyobb hatású tanítása a lélekvándorlás. Szigorú szabályok
szerint élő közösséget hozott létre, mely komoly politikai befolyásra tett szert Krotónban és más
városokban is. A püthagoreusokat 450 körül elűzték a dél-itáliai városokból, de még a 4. század
közepén is több görög városban működtek püthagoreus csoportok.

Xenophanész (i. e. 570–478 után) A kis-ázsiai Kolophón polgára. Költő, filozófiai gondolatait is verses
formában fejti ki. A perzsa hódítás (545)után a vándorló énekmondók (rhapszódoszok) életmódját
folytatja, hosszú élete során Dél-Itáliában és Szicíliában is megfordul. Platón és későbbi szerzők
Parmenidész mesterének, az eleai iskola alapítójának mondják, ám ez a hagyomány kétséges.

     Xenophanész visszatér a verses formához, amely a milétosziakat megelőzően a komoly
nyilvános megszólalás szokásos közege. Homérosz és Hésziodosz költeményei a korabeli görög
kultúrában a tudás tárházának számítanak. Xenophanész a vándor énekmondók életformáját
folytatja, de a bevett szöveganyag helyett saját verseit adja elő: versenyre kél az elfogadott
tekintélyekkel, és jobb, igazabb módon próbál számot adni a dolgok természetéről az új tudományos
világlátás alapján.

     A milétosziakhoz hasonlóan megnevezi a mindenség eredetét: nézete szerint a világ dolgai és az
ember is földből és vízből van (B29, B33 és B30 DK). Elgondolása szerint a tenger időről időre elborítja
a földet, elpusztítva a szárazföldi élőlényeket; ennek igazolására tapasztalati bizonyítékot hoz fel, a
szárazföldön talált kövületekre hivatkozik (A33 DK). A Nap és a csillagok keletkezésére is elméletet
dolgoz ki. Természetfilozófiai gondolatainál újszerűbb és nagyobb hatású teológiája és
ismeretelmélete.

     Xenophanész heves támadást intéz Homérosz és Hésziodosz teológiai felfogása ellen: e költők
ábrázolásában az istenek lopnak, házasságtörést követnek el és becsapják egymást, noha e tettek az
emberek között is szégyenletesnek számítanak (B11 DK). Túl a morális szempontú kritikán,
Xenophanész általában is megkérdőjelezi a hagyományos antropomorf istenfelfogást. Érvelése
szerint a különféle népek mind a saját képükre formálják isteneiket, sőt, ha az állatok képesek
volnának isteneket ábrázolni, ők is saját fajtájuk jellegzetességeivel ruháznák fel őket (B16, B15 DK).
Ebből azt a következtetést kell levonnunk, hogy az antropomorf istenkép hamis. Xenophanész pozitív
teológiai tételeket is kifejt:

Egy isten, ki az isteni s emberi nem legerősbje,ám a halandóknak formára, sem észre se mása (B23
DK).Egy s ugyanott marad ő – mit sem mozdulva – örökkön,s össze se fér vele az, hogy majd ide, majd
oda menjen (B26 DK).Egészében lát és egészben ért (noei) és egészében hall is (B24 DK).Fáradalom
nélkül ráz mindent gondolatával (nou phreni) (B25 DK).

      A B23, 1 DK az egyik lehetséges magyarázat szerint szigorú monoteizmust képvisel, és „a
legnagyobb az istenek közül” kifejezés pusztán hagyományos szófordulat. Elképzelhető azonban az is,
hogy Xenophanész egy legfőbb, teljhatalmú istenről beszél, de mellette más istenek létét is elfogadja.
Istennek nem tulajdoníthatunk mozgást (B26 DK), sőt keletkezést sem (B14, 1 DK). Az utóbbi
gondolat a halandók és az „örökké élő” (aien eontes) istenek homéroszi szembeállítását viszi végig
következetesen. Isten mozdulatlanságából és örökkévalóságából azonban Xenophanész vélhetően
nem következtet testetlenségére (vö. B23, 2). Isten a látás, hallás, gondolkodás megismerő
működéseivel jellemezhető, ezekhez viszont – az embertől eltérően – nincs szüksége speciális
szervekre (B24 DK). Xenophanész – szemben a milétosziakkal – istent nem azonosítja a világ anyagi
princípiumával, és istenfogalmát nem természetfilozófiai gondolatmenetéből, hanem a hagyományos
istenkép kritikájából bontja ki. Ugyanakkor istennek kozmikus funkciót tulajdonít: isten értelmi
működésével mozgatja a világot (B25 DK). Az az elgondolás, mely szerint az istenség a világot
mozgató értelem, végigvonul a görög filozófia későbbi történetén, különböző változatokban többek
között Anaxagorasz, Platón és Arisztotelész is képviselik.

      Xenophanész ismeretelméleti megfontolásai az isteni mindentudás és az emberi ismeretek
korlátozottsága közötti hagyományos szembeállításra épülnek: ha valaki véletlenül tökéletesen szólna
is az istenekről és a mindenségről, tudást akkor sem tulajdoníthatnánk neki (B34 DK). A tudás
fogalmába talán beleértendő a teljesség és az ismeret közvetlensége, ezért marad a tudás
elérhetetlen      az    ember    számára,     és     ezért   kell   beérnie    a     látszattal   vagy
vélekedéssel (dokosz). Xenophanész saját tanításait sem tünteti fel végső bizonyosságoknak (B35 DK).
Túlzás volna azonban szkeptikusnak tekintenünk: úgy véli, az emberek rendszeres kutatás révén
idővel közelebb juthatnak az igazsághoz (B18 DK).

      Püthagorasz eltávolodik az ión hagyomány racionalisztikus beállítottságától. Nézeteiről nehéz
bizonyosat mondani, mert nem írt művet és alakját elfedik a későbbi átértelmezések. Rá vonatkozó –
zömében i. e. 4. századi és még későbbi – forrásainkban kétféle hagyomány keveredik: az egyik
Püthagoraszt      matematikusként,    valamint     egy   matematizáló   kozmológia     és   metafizika
megalapozójaként ábrázolja, a másik vallási tanítóként, csodatévőként mutatja be. Íme néhány példa
az utóbbi típushoz tartozó csodás történetekből: Püthagorasz állítólag képes volt egy időben két
helyen megjelenni; amikor átkelt egy folyón, a folyó hangos szóval üdvözölte; egy halálos marású
kígyót ő maga mart halálra (Arisztotelész, fr. 191 Rose).
     Korai forrásaink neki tulajdonítják a lélekvándorlás tanítását (Xenophanész B7 DK;
Pindarosz, Ol. 2, 57–77). A hagyományos görög világlátás élesen szembeállította egymással az örökké
élő isteneket és az „egynapélő” embereket, akiknek lelkeire a halál után nyomorúságos, öntudatlan
árnyék-lét vár Hádészban (Odüsszeia XI). Ehhez a háttérhez viszonyítva az újjászületések sora és a
helyesen élt élet túlvilági jutalma (Pindarosz, Ol. 2, 57–77; khioszi Ión, fr. 4) vonzó lehetőség.
Tisztázatlan, hogy Püthagorasz maga dolgozta-e ki a lélekvándorlás tanítását, vagy pedig átvette
valahonnan (Hérodotosz II.123 szerint Egyiptomból), és hogy pontosan milyen változatát képviselte.
A halhatatlanság-hit, valamint a test és lélek szembeállítása a korai püthagoreizmussal egy időben az
orphikusok vallási mozgalmában is felbukkan; a két mozgalom számos ponton érintkezik.

Az orphikusok rituális tilalmakkal és beavatási szertartásokkal igyekeztek a túlvilági boldogságot
elnyerni, szent könyveik kozmogóniai elbeszéléseket tartalmaztak. Hagyományukat Orpheusz mitikus
költőre vezetik vissza.

     Ugyancsak hitelt érdemel az a beszámoló, mely szerint sajátos „püthagoraszi” életmódot
alakított ki követői számára (Platón, Állam 600A sk.). Krotónba költözése után lelkes hívei támadnak,
akik egyfajta vallásos társasággá szerveződnek. A püthagoreus közösségek Krotónban és más dél-
itáliai városokban is jelentős politikai befolyásra tesznek szert, melyet az 5. század közepéig sikerül
megőrizniük. E közösségeket a mester feltétlen tisztelete és szolidaritás jellemzi. Szigorú életvezetési
szabályaik között hallgatási kötelezettség és egy sor egyéb tilalom szerepel. Ezek egy része a
misztériumokba beavatandók számára előírt rituális parancsokhoz hasonlít. Ilyen például a
babevésre, a fehér kakas érintésére és a kenyér megtörésére vonatkozó tiltás (Arisztotelész, fr. 195
Rose); ezekhez különféle magyarázatokat fűznek, ami azt mutatja, hogy értelmük számukra sem
egészen világos. Más részük erkölcsi jellegű parancs, mint például a kapzsiság, a törvényszegés vagy a
tétlenség tilalma (Arisztotelész, fr. 197 Rose). E szabályrendszerrel a lehető legkedvezőbb sorsot
kívánták biztosítani a lélek számára a halál után.

     A püthagoreusok különleges jelentőséget tulajdonítanak a számnak és harmóniának. Egy
mondásuk szerint „a szám a legbölcsebb dolog” (Iamblikhosz, Püthagorasz élete 82). Szokás volt
körükben Püthagoraszra esküdni, „aki a tetraktüszt adta minekünk, amelyben ott a kiapadhatatlan
természet forrása és gyökere” (Sextus Empiricus, Adv. math. VII.94). A tetraktüsz („négyesség”) az
első négy egész szám összege (1 + 2 + 3 + 4 = 10), a legtökéletesebb szám, mely tartalmazza a kvart
(4:3), a kvint (3:2) és az oktáv (2:1) arányait alkotó számokat. Felfogásukban e harmóniákon alapul a
kozmosz rendje. Vitatott, hogy a hangközök és a számarányok közötti megfelelést valóban
Püthagorasz fedezte-e fel, és hogy tulajdoníthatunk-e neki egyáltalán matematikai, zenei és
kozmológiai kutatásokat. Állítólag már maguk a püthagoreusok is megosztottak voltak e kérdésben.
Az akúszmatikoszok (akúszma = „hallott dolog”, szóban továbbadott bölcs mondás) a püthagoraszi
életszabályokat és a politikában való részvételt tartották fontosnak, a mathématikoszok („a
tudományok      művelői”)    viszont   matematikai    és   kozmológiai    problémákkal     foglalkoztak.
Az akúszmatikoszok nem ismerték el a mathématikoszokat püthagoreusnak, és tanításukat sem
Püthagorasztól,    hanem     egy     Hippaszosz    nevű     korai    püthagoreustól     származtatták
(Iamblikhosz, Comm. math. 76, 16 skk. Festa). E megosztottság azzal magyarázható legegyszerűbben,
hogy Püthagorasz tanításában benne rejlett a tudományos irányban való továbbfejlesztés lehetősége,
kifejtett matematikai és kozmológiai elmélete azonban nem volt. Sajnos homály fedi, hogy pontosan
mennyit tulajdoníthatunk neki a későbbi püthagoreus tudomány alapgondolataiból.

Philolaosz (szül. i. e. 470 körül) Krotóni vagy tarentumi püthagoreus filozófus, könyvéből néhány
hiteles töredék is fennmaradt. Platón tanúsága szerint egy ideig Thébaiban tanított (Phaidón 63C).

     Az 5. század püthagoreusainak tanítását jobban ismerjük. Arisztotelész beszámolója a
püthagoreusok tanairól (Met. I.5) legalábbis részben Philolaosz könyvére épül, akitől néhány eredeti
töredék is fennmaradt. Philolaosszal a püthagoreizmus szemlátomást közelebb kerül a korai görög
filozófia főáramához. Az ión természetfilozófiai hagyomány szellemében megadja azokat a
princípiumokat, melyekből a kozmosz áll (B1 DK): szerinte ezek a „határtalanok” (apeira) és a
„határolók” (perainonta). Az előbbiek valószínűleg határozatlan mennyiségű anyagszerű elemek, az
utóbbiak pedig formák, mennyiségi határok. A határtalanok és a határolók ellentétesek egymással,
ezért szükség van még a harmóniára (illeszkedésre, számszerű arányra) is ahhoz, hogy együttesen
megalkothassák a kozmoszt (B6 DK). Princípiumelméletének egyes vonásai Parmenidész hatását
mutatják: tételét bizonyítani igyekszik, érvelésében felvonultatja az elvi lehetőségeket (B2 DK), és
ismeretelméleti érveket alkalmaz (B3 DK). A szám hagyományos püthagoreus témáját is
ismeretelméleti megfontolások mentén vezeti be: minden dologban, amit megismerünk, benne van a
szám, mert szám nélkül semmit nem lehet megismerni (B4 DK). Philolaosz kozmológiai, csillagászati
modelljében is szerepet kap a szám. A mindenség középpontjába nem a Földet, hanem „a mindenség
tűzhelyét” helyezi, körülötte kering az öt bolygó, a Nap, a Hold, a Föld és az „Ellenföld” – az utóbbi
tételezésére azért van szükség, hogy az égitestek kiadják a tökéletes tízes számot (A 16 DK;
Arisztotelész, De caelo 293a 18 skk.). Az 5. századi püthagoreusok nem csupán a kozmoszban
fedeztek fel számszerű arányokat, hanem az emberi lelket is harmóniaként – a test összetevőinek
arányos illeszkedéseként – határozták meg (Arisztotelész, A lélek I.4; Platón, Phaidón 88D; e tanítás
nem köthető Philolaoszhoz). Nem világos, hogy miként egyeztethető össze a lélek ezen elmélete a
püthagoreizmusban elterjedt reinkarnáció-tannal.

     Az 5-4. század fordulójának püthagoreizmusa mély hatást gyakorolt Platónra, aki mind a
lélekvándorlás tanítását, mind a matematikai alapú kozmológiát, mind pedig a püthagoreus
princípiumelméletet továbbfejlesztette. Tanítványai platóni és püthagoreus elemeket ötvöző
elméleteiket Püthagorasz tanításaként tüntették fel, ezzel az ősi bölcsesség tekintélyét kölcsönözve a
platonizmusnak. Ez az óakadémiai hagyomány éled újjá az i. e. 1. századtól kezdve az
újpüthagoreizmusban, majd az i. sz. 3-4. század újplatonizmusában. Az újplatonikusok szemében
Püthagorasz isteni bölcs, minden igazság birtokosa, aki nem hagyott más feladatot utódainak, mint
ezen igazságok világosabb kibontását. E fejlemények mutatják a püthagoreizmus erejét; ugyanakkor a
platonizmussal való keveredés az oka, hogy Püthagorasz és a korai püthagoreusok eredeti tanítása
alig-alig rekonstruálható forrásainkból.

     Xenophanész és Püthagorasz olyan témákat vetnek fel, melyek a filozófusok első két
nemzedékénél még nincsenek meg. Xenophanésznál jelenik meg a racionális teológiai vizsgálódás,
valamint ő foglalkozik először ismeretelméleti kérdésekkel. Ő az első, aki bizonyíthatóan reagál egy
másik filozófus nézeteire: a lélekvándorlás püthagoraszi elméletéről gúnyosan nyilatkozik (B7 DK).
Püthagorasz gondolkodásának középpontjában nem a természeti világ, hanem az ember áll. A
lélekvándorlás tana feltételezi, hogy az ember valódi énje a lélek; e gondolat ösztönözte a későbbi
filozófusok lélekkel kapcsolatos kutatásait. A püthagoreus mozgalmat mai szemmel meghökkentő
rituális szabályrendszere miatt hajlamosak volnánk filozófián kívüli jelenségnek minősíteni. Ám ha
nem a filozófia modern, hanem ókori koncepcióit vesszük alapul, azt kell mondanunk, hogy
Püthagorasznál a későbbi antik filozófiafelfogások egy alapvető sajátsága jelenik meg: a filozófia nem
csupán elméleti modellt kínál a világ magyarázatára, hanem egy életformát is meghatároz.
1.2.2. Xenophanész és Püthagorasz

1.2.3. Hérakleitosz
Hérakleitosz (i. e. 540–480/470) Előkelő epheszoszi család sarja. Politikai nézetei arisztokratikusak,
megveti a sokaságot. Bizonyos előjogokkal járó örökletes „királyi” méltóságát testvérének engedte át.
Egyéb életrajzi anekdotákat is ismerünk róla, ám ezek kitalált történetek, melyek filozófiai tételeit
illusztrálják, illetve parodizálják. Tanítását aforizmákban fogalmazta meg, könyvét Artemisz
templomában helyezte el.

      Hérakleitosz töredékeiben a korábbi gondolkodóknál nem dokumentálható tematikus
gazdagságot fedezhetünk fel. Az általa kimunkált kifejezési forma is egyedülálló. Prózában írott műve
nem egyetlen összefüggő gondolatmenetet vezet végig, hanem aforizmákból és rövid, néhány
mondatos eszmefuttatásokból áll. Bőségesen él költői eszközökkel, ugyanakkor a fogalmi absztrakció
magas fokára jut el. Mondatai nemritkán gondos értelmezést kívánó paradoxonok (ezért nevezik
később „a homályos filozófusnak”). Hérakleitosz rövid megjegyzéseit valószínűleg meghatározott
rend szerint szerkesztette könyvvé, a kompozíciót illetően azonban forrásaink elégtelensége miatt
találgatásokra vagyunk utalva.

     Könyvének bevezetőjében megvetően nyilatkozik az emberekről, akik nem értik
számadását (logosz) a dolgok természetéről, jóllehet minden dolog, amivel találkoznak, az általa leírt
szabály, törvény (logosz) szerint történik (B1 DK). Ítélete szerint nem csupán a tömeg, hanem a költők
és az új tudományos-filozófiai kultúra képviselői sem jutottak el a világ folyamatait szabályozó
törvény felismeréséhez (B42; B56; B57; B81; B106; B129 DK; összefoglalóan B108 DK).

     „A sokféle ismeret nem tanít meg arra, hogy esze legyen az embernek; máskülönben
Hésziodoszt és Püthagoraszt, meg Xenophanészt és Hekataioszt is megtanította volna” (B40 DK).

     Az elődök kifejezett kritikájának gyakorlata egyre inkább kezd beépülni a filozófiai
hagyományba. Ugyanakkor a B40 DK azt is mutatja, hogy a kor filozófiájának még nincsenek világos
határvonalai: Hérakleitosz itt egy lélegzettel teremti le Püthagoraszt és Xenophanészt, a földrajztudós
Hekataioszt, valamint a mitikus költői hagyományt képviselő Hésziodoszt. A milétosziakhoz
valószínűleg sokkal pozitívabban viszonyul. Nyilvánvalóan épít tanításaikra, egy megjegyzésében
pedig finoman pontosítja Anaximandrosz gondolatát a kozmikus igazságosságról (B80 DK; nevet nem
említ). Ugyancsak kedvezően ítéli meg a hét bölcs egyikét, a priénéi Biaszt (B39 DK).

     A dolgok valódi szerkezetét feltárni egyáltalán nem könnyű: „a természet rejtekezni szeret”
(B123 DK; vö. B22 DK). A kutatás kiindulópontjául a „látás, hallás, tapasztalás” szolgálhat (B55; vö.
B35). Az ión tudományra jellemző empirikus vizsgálódás (hisztorié) azonban önmagában nem
elégséges. A tapasztalat tényei csupán jelzik a világ mélyen fekvő struktúráját, ahogyan a jóslatok a
jövendő eseményeket, és ugyanúgy értelmezésükön fordul meg minden:

       „Rossz tanú az emberek számára a szem és a fül, ha lelkük nem érti a nyelvet” (B107 DK).

       „Az úr, akié a delphoi jóshely, nem mond ki semmit, és nem rejt el semmit, hanem jelez” (B93
DK).

      A      számunkra        megmutatkozó        „jelek”      értelmének       megragadását       a
világtörvény (logosz) racionalitása és egyetemessége teszi lehetővé. A logosz, mely arányt, mértéket,
rendet biztosít a dolgoknak, benső természeténél fogva ésszerű struktúra (vö. B31B DK). Mind a
természeti világban, mind az emberi életben ez a szabályszerűség érvényesül (B1; B41; B50 DK), így a
különféle jelenségek között analógiákat találhatunk. További támpontot jelent a kutatáshoz, hogy e
törvényt nem csupán a külvilágban lelhetjük fel, hanem önmagunkban is („keresni kezdtem
önmagamat”, B101 DK; vö. B45 DK). Hérakleitosz alapfeltevése, hogy a világ és az emberi ész
szerkezetükben azonosak, és e racionális struktúra nyelvileg is megragadható. Nem véletlen, hogy
töredékeinek egyik kulcsszava a logosz, mely egyaránt jelent arányt, szabályszerűséget, értelmet és
beszédet.

     Azt a mintázatot, melyet Hérakleitosz a dolgok mélyén felfedez, az ellentétek egységének
szokás nevezni. Az ellentéteknek már Anaximandrosz is jelentős szerepet juttat. Kozmogóniájában és
kozmológiájában az ellentétek kibékíthetetlenségét, állandó harcukat használja magyarázó elvként.
Hérakleitosz összetettebben közelíti meg az ellentétek viszonyát. Elgondolása szerint az ellentétek
nem független entitások (anyagfajták, testek), hanem fogalmilag és ontológiailag is feltételezik
egymást: egyiket nem ismerhetnénk meg a másik nélkül (B111; B23 DK), sőt egymás nélkül nem
lehetnének azok, amik (vö. B126 DK).

     Az ellentétek egybefonódására felhozott példákban az ellentétpárok gyakorta egy periodikus
változási folyamat szakaszai vagy szélső pontjai. Ilyen ciklikus folyamat a nyár és a tél, a nappal és az
éjszaka vagy az ébrenlét és az álom váltakozása, és – ha az emberi faj egészét tekintjük – az ifjúság és
az öregkor, valamint az élet és a halál egymásra következése. Hérakleitosz lépten-nyomon
hangsúlyozza, hogy a változás, a pólusok közötti ingadozás meghatározott rend, arány,
mérték (logosz, metron) szerint történik. Amint a változás elérte az egyik végpontot, az ellenkező
irányba kell fordulnia. Az ellentétek közötti harcban ily módon minden esetben a kozmikus rend
megnyilvánulását kell látnunk:

     „Tudni kell, hogy a háború közös, és az igazságosság viszály, és minden dolog viszály és
szükségszerűség révén történik” (B80 DK; a „szükségszerűség” szövegjavítás – B. L.).

     „Istennek minden dolog szép és jó, és igazságos, az emberek viszont egyes dolgokat
igazságosnak tartanak, másokat igazságtalannak” (B102 DK).

     Az egész rendszer szempontjából nem beszélhetünk jogtalanságokról és túlkapásokról (mint
Anaximandrosz tette), hiszen a mindenség rendje épp az ellentétek harcán keresztül valósul meg.
Hérakleitosz még ennél is szorosabban összefűzi egymással az ellentéteket: nem az ellentétpár egy-
egy tagja, hanem az ellentéteket átfogó ciklikus folyamat egésze számít valódi egységnek (az imént
említett esetekben az idő, illetve az emberi lét), az ellentétpár tagjai pedig pusztán aspektusai ezen
átfogóbb egységnek. Ebben az értelemben állítja számos alkalommal, hogy az ellentétpár két tagja
„egy és ugyanaz”.

     A fenti példákban az ellentéteket magukban foglaló, átfogó egységek – a kozmosz és az emberi
élet ciklusai – dinamikus jellegűek: mozgások, változások alkotják őket. Platón Hérakleitosz
ontológiáját a szakadatlan változás elméleteként mutatja be („mindig minden minden tekintetben
változik”, Theaitétosz 182A; „nem léphetsz kétszer ugyanabba a folyóba”, Kratülosz 402A). Ez az
olvasat kétségkívül egyoldalú, ugyanakkor a változás szerepének hangsúlyozásával fontos pontra
tapint rá.

     „Az ugyanazon folyamokba lépőkhöz más és más vizek áramlanak” (B12 DK; lásd még B91 DK).

      E töredékben Hérakleitosz nem azt tagadja, hogy a folyónak szilárd önazonossága van, hanem
arra mutat rá, hogy a folyó állandósága nem összeférhetetlen folytonos változásával, sőt épp a
változás révén maradhat meg. A folyó csak addig folyó, amíg a víz szüntelenül cserélődik benne: a
mozgás, változás természetéhez tartozik, struktúrájába van építve. Ebben a példában azonosság és
különbözőség, állandóság és változás elválaszthatatlanul egybefonódik. Hérakleitosz nem
általánosítja e tételt, nem mondja, hogy ez minden dolog esetében így van. Az általánosítás azonban
kézenfekvő. A görög mondat nyelvtanilag kétértelmű, az „ugyanazon” szót nem csupán a folyókra,
hanem a folyókba lépőkre is vonatkoztathatjuk; ez azt sugallja, hogy az ember önazonossága is a
folyóéhoz hasonló természetű, folytonos változással jár. Emellett másutt is találunk példát arra, hogy
Hérakleitosz egy dolog szerkezeti állandóságát kifejezetten mozgásától teszi függővé: „az italkeverék
is szétesik, ha nem tartják mozgásban” (B125 DK; lásd még B84 DK).

      A dolgok további módokon is egyesíthetnek magukban ellentétes aspektusokat. Hérakleitosz
erre számos köznapi példát hoz fel. A tenger a halak számára éltető elem, az emberek számára
pusztító (B61 DK); a szecska a szamaraknak kívánatos és értékes, az embereknek értéktelen, míg az
arany esetében épp fordított a helyzet (B9 DK); az orvosok fájdalmas beavatkozásaikért jutalmat
várnak (B58 DK). E példáknak valószínűleg nem egyszerűen az a tanulsága, hogy a látszólagos
ellentmondás a viszonylagossággal oldható fel (x hasznos z számára, káros y számára). A hangsúly
inkább arra esik, hogy egy és ugyanazon dolog nyilvánulhat meg ellentétes módokon. Ez az
ambivalencia az illető dolog lényegéhez tartozik, hiszen ugyanazon természet szolgál alapul az általa
különböző összefüggésekben létrehozott ellentétes hatásoknak. Az ellentétek megnyilvánulása itt is
változásokhoz köthető. Ez összekapcsolja a most vizsgált eseteket a példák előbbi csoportjával.

     A világ ezek szerint dinamikus, feszültségekkel teli egységekből épül fel. A példák mellett e
struktúra általános leírását is megtaláljuk Hérakleitosznál: „Nem értik, hogy a széthúzó miként van
egyetértésben önmagával: ellenfeszülő illeszkedés (palintonosz harmonié), amilyen az íjé és a lüráé”
(B51 DK).

      Az egymásnak feszülő ellentétes erők racionális struktúrát (harmonié), működőképes
funkcionális egységet alkotnak. Ez a struktúra csak a részek viszálykodásán keresztül valósulhat meg
(vö. B8 DK; A22 DK). A természetben és az emberi életben mindenütt ezt a szerkezetet fedezhetjük
fel. Első közelítésben az így adódó analógiák biztosítják a világ egységét. Hérakleitosz azonban
továbbmegy ennél. Az ellentétek nem csupán páronként alkotnak egységet, hanem a különböző
egységek egymással is összefüggésben állnak:

    „Egybefogottak: egészek és nem egészek, összetartó és széthúzó, összhangzó és disszonáns,
minden dologból egy és egyből minden dolog” (B10 DK).
      Az „egész” és „nem egész” fogalmai elvont, általános jellegüknél fogva több szinten
alkalmazhatók. Az ellentétpárok tagjai egyenként is meghatározott struktúrával bírnak, ennyiben
egészek, de nem egészek, amennyiben nem önmagukban állnak, hanem párjuktól függenek. Maguk
az ellentétpárok megint csak átfogóbb egészek részei lehetnek, ahogyan a nappal és az éjszaka
alkotta egység benne foglaltatik a kozmosz nagyobb változási ciklusaiban. A töredék utolsó szavaiból
kiderül, hogy Hérakleitosz szemében valamennyi ellentétpár egyetlen átfogó rendszer része (lásd
még B67 DK; B50 DK: „nem rám, hanem a logoszra hallgatván bölcs dolog elismerni, hogy minden
dolog egy”). E rendszer részeinek egymáshoz való viszonya ugyancsak konfliktusokból létrejövő
harmónia gyanánt írható le.

       Az egyik fontos terület, amelyre Hérakleitosz az ellentétek egységének struktúráját alkalmazza,
a kozmológia. Az idevágó töredékek egy része a kozmosz változásainak periódusaira vonatkozik. Az
ellentétes szakaszokból álló ciklusok egységet alkotnak: a nap és az éj, illetve a tél és a nyár egyek
(B57; B67 DK). A változások szabályszerűségének őre a Nap (B100 DK), mely pedig „nem lépheti át a
számára kijelölt mértékeket; de ha mégis, az Erinüszök, Diké segítői meg fogják találni” (B94 DK).
Kései források szerint Hérakleitosz egy hosszú, 10 800 éves kozmikus ciklust is feltételezett, a „nagy
évet”, melynek „tele” özönvíz, „nyara” pedig minden dolog tűzzé válása (A13 DK; B65 és 66 DK). A
töredékek egy másik csoportja az ellentétes jelleggel bíró anyagfajták egymásba alakulásának ciklusát
írja le. Hérakleitosz ebben az összefüggésben kitüntetett szereppel ruházza fel a tüzet. A víz/tenger, a
föld és a levegő mind a tűz átalakulásai (B31A, B76DK). Az anyagfajták közötti átalakulások
kétirányúak. Például a föld tengerré oldódik szét, ahogyan korábban a tengerből vált földdé;
mindezen átalakulások meghatározott mérték szerint játszódnak le (B31B DK). A tűznek Hérakleitosz
alapvető szerepet tulajdonít:

     „Ezt a rendet (koszmosz), mely ugyanaz mindenek számára, nem alkotta sem isten, sem ember,
hanem mindig volt, van és lesz, örökké élő tűz, mely fellobban mértékre és ellobban mértékre” (B30
DK).

      E töredék a világot azonosítja isteni princípiumával, a tűzzel. A tűz itt nem egyszerűen az elemek
egyike, hanem a teljes világfolyamatot átfogja (lásd még B90). Az elterjedtebb értelmezés szerint a
tűz „ellobbanása” és „fellobbanása” a világ állandó rendjén belüli lokális változások, a tűz más
anyagokká való átalakulásának, illetve azok tűzzé válásának egyidejű és egymást kiegyenlítő
folyamatai. Egy másik olvasatban – mely a theophrasztoszi doxográfiai hagyományra hivatkozik – az
egyetemes rend (koszmosz) a világ keletkezésének és pusztulásának örökké ismétlődő ciklusait is
magában foglalja: a strukturált világ tűzből jön létre, és tűzbe pusztul. Úgy tűnik, az előbbi
interpretáció jár közelebb az igazsághoz. A töredékekben nem találunk részletes kozmogóniát, és a
világ pusztulásának tételére sincs egyértelmű, megbízható forrásunk. Platón értelmezésében
Hérakleitosz tanítása szerint a mindenség egyszerre egy és sok, szemben Empedoklész elméletével,
melyben a mindenség felváltva alakul egyből sokká, majd sokból eggyé (A szofista 242E-243A).
Ugyanakkor a tűz „ellobbanását” és „fellobbanását” időben egymást követő világkorszakokra – a fent
említett nagy év telére, illetve nyarára – is vonatkoztathatjuk, ha nem feltételezzük, hogy az utóbbi
egyenértékű a mindenség teljes tűzzé válásával. A világrend örökkévalóságának radikálisan újszerű
tétele szakítás a milétosziak kozmogóniai megközelítésével, mely a világ szerkezetét annak
keletkezésével magyarázza.

     Az emberi létben szintén ellentétek egysége fedezhető fel: „Ugyanaz van jelen mint élő és holt,
éber és alvó, ifjú és öreg: mert ezek átváltozván amazok, és amazok ismét átváltozván ezek” (B88
DK).
      E töredék szerint az ifjúkor és az öregség, illetve az élet és a halál közötti átmenet ugyanúgy
kétirányú, mint az alvás és az ébrenlét váltakozása. Ez nyilván az emberi faj egymást váltó
generációira vonatkozik (vö. A19 DK), nem pedig az egyénre. Hérakleitosz az ember énjét a
lélekkel (pszükhé) azonosítja (vö. B96 DK): ez a megismerés központja és az ember cselekvésének
irányítója. Emellett a lélek fizikai létező, mely részt vesz a világot alkotó anyagfajták egymásba
alakulásának körforgásában (B36 DK). A lélek e ciklusban inkább a levegő helyét foglalja el, mint a
tűzét (több forrás a víz „felpárolgásával” azonosítja: B12; B98; A15). Anyaga lehet nedves és lehet
száraz. A lélek megnedvesedése (pl. a részegség) csökkenti a belátást és a cselekvőképességet (B117
DK), teljes vízzé válása pedig pusztulását jelenti. Ezzel szemben a száraz lelket kognitív és morális
kiválóság jellemzi. Úgy tűnik, a lélek legkiválóbb állapotában tiszta tűzzé vagy fénnyé válhat
(„fénysugár a száraz lélek, a legbölcsebb és legkiválóbb”; B118 DK). Bizonyára az ilyen lelkek azok,
amelyek „felemelkednek, és az élők és holtak éber őreivé lesznek” (B63 DK). Ez azt jelentheti, hogy a
fénnyé/tűzzé vált lelkek részt vesznek az isteni tűz kozmikus irányító tevékenységében (kérdés
persze, hogy eközben megőrizhetik-e önazonosságukat). Talán ez az a „nagyszerűbb sors”, melyet
Hérakleitosz a harcban elesettek lelkeinek szán (B24 és B25 DK). Isten és halandó között óriási a
távolság (B78; B79; B82; B83 DK), de a közöttük húzódó határvonal – tekintettel a kozmikus
körforgásra – mégsem áthághatatlan (B62; B53 DK).

      Hérakleitosz gondolkodásának van etikai és politikai dimenziója is. Mint fentebb említettük, a
lélekben benne rejlik a világ rendjét megszabó törvény, és képes felismerni azt (B45 és 101 DK). Az
önismeret és a józan gondolkodás (szóphronein) útja minden ember előtt nyitva áll (B116). Ez az út
nem csupán a dolgok természetének megismeréséhez vezet, hanem kiváló cselekvéshez is (B112 DK).
Hérakleitosz szemében az igazság olyan erő, mely képes átalakítani életünket. Hérakleitosz a
poliszpolgár hősi, hazafias erényeinek is új elméleti alapozást ad. „A népnek harcolnia kell a
törvényért, miként a városfalért” (B44 DK), mert minden emberi törvény az egyetlen isteni törvényt
képviseli, „abból táplálkozik” (B114 DK). Ezzel együtt a közösség nagyon is hozhat elhibázott
döntéseket. Hérakleitosz kertelés nélkül közli polgártársaival, hogy jobb volna, ha felkötnék magukat,
amiért száműzték a legkiválóbb epheszoszit, Hermodóroszt (B121 DK). Egyetlen kiváló és belátással
rendelkező ember többet ér, mint a sokaság (B104; B49 DK), ezért „törvényes az is, ha egyvalakinek a
tanácsára hallgatnak” (B33 DK).

      Hérakleitosz a hagyományos vallási kultuszokat és az új vallási tanításokat egyaránt éles
kritikával illeti. Az istenszobrokhoz imádkozni olyan, mintha az ember „házakkal próbálna
társalkodni” (B5 DK); „az Igazságosság utol fogja érni azokat, akik hazugságokat eszkábálnak össze, és
tanúságot tesznek mellettük” (B28B DK). Az emberek nem ismerik a rítusok értelmét, például nem
veszik észre, hogy Dionüszosz, a szexuális vitalitás, az újjászületés istene és Hadész, a halottak ura egy
és ugyanaz (B15 DK). Hérakleitosz a tűznek isteni, irányító szerepet tulajdonít a mindenségben
(„mindeneket kormányoz a villám”; B64 DK). Másutt az istenséget bizonyos értelemben azonosítja a
világgal (vö. B30 DK):

      „Az isten nap éj, tél nyár, háború béke, elteltség éhség; más- és másmilyenné válik, ahogyan <a
tűz>, mikor illatszerekkel keveredik, az egyes illatszerek illata szerint kap nevet” (B67 DK).

      Az egymással harcoló ellentétek mind a kozmikus isten megnyilvánulásai vagy aspektusai. Az
ellentétek egységének tanítása ily módon teológiai színezetet nyer.

      Hérakleitosz a milétosziaktól kiinduló új tudományos és filozófiai kultúrát egyesíti a régebbi
etikai-politikai gondolkodás hagyományával. A milétosziakhoz képest új témák válnak nála láthatóvá.
Persze a hagyomány Thalésznak is tulajdonít gyakorlati, politikai tevékenységet. Némelyik új témát,
például isten természetének vagy a lélek sorsának problematikáját közvetlen elődei, Xenophanész és
Püthagorasz vetették fel. Hérakleitosznál azonban nem pusztán különálló intellektuális hagyományok
egy személyben való találkozásáról van szó. Gondolkodásában egységes keretbe szerveződik a
kozmológia, a lélekelmélet, az etika, a politika és a teológia: a természeti világot és az emberi életet
ugyanaz a törvény irányítja, és a kozmosz rendjének felismerése életünket is átalakíthatja.

1.2.4. Parmenidész
Parmenidész (i. e. 515–449/440) Előkelő család sarja, szülővárosában, a dél-itáliai Eleában
törvényhozóként is működött. A hagyomány szerint ifjúkorában kapcsolatban állt Xenophanésszal és
egy Ameiniasz nevű püthagoreussal, akinek emlékére később szentélyt emeltetett. Hexameteres
tankölteményt ír. A görög filozófiában nála találunk először részletes bizonyításokat. Költeményének
bevezetője szerint egy istennő tárja fel előtte egyrészt az „igazságot”, másrészt „a halandók
vélekedését”, egy – eleve korlátozott érvényű – kozmológiai elméletet. Az előbbi részben alapjában
új, ismeretelméleti és metafizikai jellegű problémát vizsgál: milyennek kell lennie annak a tárgynak,
amelyre tudás vonatkozik? Tanítványai Zénón és Melisszosz. Az 5. század második felének jelentős
filozófusai, Empedoklész, Anaxagorasz és Démokritosz mind olyan kozmológiát próbálnak kidolgozni,
mely számol Parmenidész megfontolásaival. A platóni ideaelmélet számos tekintetben ugyancsak
Parmenidész gondolataira épül.

      Parmenidész a hagyomány szerint egy Ameniasz nevű püthagoreus és Xenophanész követője,
emellett az ión természetfilozófusokhoz is nyilvánvalóan kapcsolódik. Tanítása ugyanakkor a régebbi
tudományos elméletek alapvető, ismeretelméleti és metafizikai szempontú kritikáját is tartalmazza.
Ezzel új dimenziót nyit meg a gondolkodás számára, és az 5. század legmeghatározóbb filozófusává
válik. Természetfilozófiáját és metafizikai elméletét hexameterben írott tankölteményben fejti ki. A
tömör fogalmazásnak, a tárgyalt problémák elvontságának és a mondanivaló radikális újszerűségének
tudható be, hogy a költemény szövege számos helyen rendkívül nehezen értelmezhető.

      A mű bevezetése az emberi világból való kiragadtatást, egyfajta misztikus utazást ír le (B1 DK). A
költemény beszélője elmondja, hogy a Napleányok az Éj palotájából jöttek el érte, és kocsijukon az Éj
és a Nappal ösvényének kapuján keresztül egy istennőhöz vitték, aki tanításban részesítette:

„… Mindent meg kell tudnod:úgy a jólkerekített igazság (alétheié) rendületlen szívét,mint a halandók
látszatait (doxai), melyekben nincsen igaz bizalom” (B1, 28–30).

      A továbbiakban már az istennő kinyilatkoztatását halljuk. A költemény egyik része egy monista
metafizikai elméletet tartalmaz, a másik rész pedig egy dualista kozmológiát. Az istennő szavai szerint
az előbbi az igazság, az utóbbi pusztán a halandók vélekedésének státusára tarthat igényt. A költői
mitikus keret szorosan összefügg a tartalommal. A bevezetés hosszas leírást ad az Éj palotájának
kapujáról, melynek őre Diké, az Igazságosság. A mitikus világkép szerint ezen a helyen, a Föld
peremén vannak a föld, ég és tenger forrásai, és itt találkoznak a nappal és az éjszaka ellentétei
(Hésziodosz, Istenek születése 740 skk.). Parmenidész nehezen választhatott volna alkalmasabb
színhelyet a dualista elméletek kritikáját és a valóság egységének tételét tartalmazó tanítás
kifejtésére. Az isteni kinyilatkoztatás fikciója nem egyszerűen tekintélyt kölcsönöz e tannak, hanem
azon ismeretelméleti probléma kezelését szolgálja, hogy a metafizikai „igazság” nem hozzáférhető az
ember nézőpontjából. E filozófiai motívumok mellett persze konkrét vallásos tapasztalat és rituális
gyakorlat is állhat a költemény bevezetőjének hátterében.

     Az istennő kinyilatkoztatásának első része, az „igazság” kifejtése ismeretelméleti-metafizikai
érvelés. Az érvelés kiindulópontja a kutatás két elgondolható útja közötti választás:
„… egyik, hogy van és hogy nincs is, hogy ne legyen– ez Peithó ösvénye, mert az igazságnak szegődik
nyomába,másik, hogy nincs és hogy kell is, hogy ne legyen,– ez a csapás, látod, teljességgel
kifürkészhetetlen,mert ami nincs, meg sem ismerheted – mert nem véghezvihető –,és ki se
mondhatod” (B2, 3–8 DK).

      Az istennő nem mondja meg, mi a kijelentések alanya. A vizsgálódás kezdetben teljes
általánosságban folyik, a kutatás (vagy a megismerés kitüntetett fajtája, a tudás) bármely lehetséges
tárgyára gondolhatunk. Döntő fontosságú, hogy a két út, a „van” és a „nincs” az istennő szavai szerint
szigorúan kizárja egymást (lásd még B7, B8, 11. 15 sk.). Valamilyen módon a „halandók” is
megkülönböztetik a létet és nemlétet, de nem elég radikálisan: számukra a kettő „ugyanaz s nem
ugyanaz” (B6, 8 DK), vagyis keveredhetnek egymással. A lét és nemlét abszolút összeférhetetlenségét
Parmenidész magától értetődő, közvetlenül belátható kiindulópontként kezeli, és az „igazság” egész
gondolatmenetét erre az alaptételre építi.

      A második út kizárása melletti érv értelmezése attól függ, hogy milyen jelentést tulajdonítunk itt
a létigének.

Mill, Frege és Russell óta a létigének háromféle jelentését szokás megkülönböztetni. A nyelvtanilag
teljes használattal létezési állítást (egzisztenciaállítást) teszünk az alanyról („van Isten”). A konnektív
vagy kopulatív használatban a létigéhez valamilyen kiegészítő járul. E használaton belül az egyik
mondattípusban a létige az azonosság jele („Cicero volt a legnagyobb római szónok”). A másik
típusban a létige egyszerűen egy predikátumot (állítmányt) kapcsol az alanyhoz („te félős vagy”);
a predikatív kopulaként álló létige nem hordoz önálló jelentést. A nyelvészetben ezek mellett egyéb
jelentésárnyalatokat is szokás megkülönböztetni. Fontos az ún. veritatív létige, mely az állítás
igazságát hangsúlyozza („így van”).

      1. Ha a létige egzisztenciát fejez ki, akkor Parmenidész azt állítja, hogy csak létező dolog lehet
gondolkodás és értelmes beszéd tárgya. Szokásos nyelvhasználatunkba beletartoznak szigorú
értelemben véve nem létező dolgokról – például mesealakokról vagy jövőbeli eseményekről – szóló
mondatok, továbbá egzisztenciatagadások. Rejtély azonban, hogy miként működhet névként egy
olyan szó, amely nem jelöl meg valós tárgyat (pl. „kentaur”, „khiméra”), és hogyan lehet felfogható
jelentésük azoknak a mondatoknak, melyekben ilyen szó tölti be az alany szerepét. A „…nem létezik”
mondatban pedig az alanynak semmit nem szabad megjelölnie, ha a mondat igaz; ez esetben
azonban nem tudhatjuk, hogy egyáltalán melyik tárgynak a létezését akartuk kizárni. Ebben az
olvasatban Parmenidész az efféle paradoxonokra hívja fel a figyelmet, és e megfontolásokra alapozza
majd meglepő metafizikai következtetéseit. 2. A létigét felfoghatjuk valamilyen állítmánnyal
kiegészíthető kopulaként (a létige hiányos kopulatív használata gyakori a görögben). Van olyan
értelmezés, mely szerint a probléma abból a feltételezésből fakad, hogy a mondatnak ugyanúgy
megfelel egy tényállás a valóságban, ahogyan a névnek egy dolog. A tagadott létigét tartalmazó
mondat (pl. „te nem vagy félős”) egy tényállás nemlétét állítja, így e nem létező tényekkel
kapcsolatban hasonló nehézségek adódnak, mint az imént a nem létező tárgyak vonatkozásában. Egy
másik megközelítésben a nehézségek forrása az, hogy Parmenidész nem tesz különbséget név és
állítmány között. E megkülönböztetés híján a tagadó mondatok jelentése teljességgel
meghatározatlannak tűnik: a tagadás egyetlen tárgytól irányít el bennünket, a többi dolog
kimeríthetetlen és tagolatlan tere felé. 3. Ha a létige veritatív jelentését vesszük alapul, az érv
lényege, hogy tudni csak olyasmit lehet, ami valóban úgy van, ami igaz. Az igazság igényével tett
kijelentéseinknek szintén a valóságot kell tükrözniük. 4. Mondhatjuk végül, hogy Parmenidész
érvelésében a létigének több jelentésárnyalata játszik szerepet. Ez azért is valószínű, mert a normál
nyelvhasználatban a nyelvtanilag teljes és nem teljes használat nem válik el élesen, sőt még a
klasszikus kori filozófusok elméletei esetében is vitás, hogy elkülönítik-e az egzisztenciális és a
kopulatív létigét. Az érvelés kezdetén a veritatív jelentés állhat előtérben. Az, hogy a valós és a
valótlan szigorúan kizárja egymást, és hogy tudás tárgya csak a valóság lehet, nyilvánvalóan
elfogadható kiindulópont, míg az első két olvasat sokkal kérdésesebb nézeteket tulajdonít
Parmenidésznek. Később azonban a nem létezőre vonatkozó tilalom olyan esetekre is kiterjed,
melyek egzisztenciatagadásokat, illetve negatív predikációkat feltételeznek (vö. B8, 6–21 és 26–28
DK). Fontos észben tartanunk, hogy Parmenidész nem egyszerűen a létige szokásos használatát
kívánja elemezni (vö. B8, 38–40 DK), hanem egy új, következetesen végiggondolt metafizikai
létfogalom kimunkálásán fáradozik.

     Abból, hogy a kutatás tárgya van, egy sor „jegy” vezethető le (B8 DK). Az, ami van, 1.
keletkezetlen és nem pusztul el (8, 6–21), 2. egynemű, nem oszlik részekre (8, 22–25), 3. mozdulatlan
(8, 26–31) és 4. tökéletes (8, 42–49). Parmenidész ezeket az attribútumokat rendre bizonyítja. A
jegyek felsorolása (8, 3–4) és a bizonyítások között találunk egy rövid megjegyzést, mely szerint erre a
tárgyra csak a „van” alkalmazható, a „volt” és a „lesz” nem (8, 5–6). Úgy tűnik, az idő múlásának vagy
– egy erősebb értelmezés szerint – az időbeliségnek a tagadása Parmenidész szerint egyenesen
következik a keletkezés, pusztulás, változás és bármiféle hiány tagadásából, ezért nem kapjuk külön
bizonyítását e tételnek. Találunk továbbá egy rövid magyarázó megjegyzést arról, hogy a létező
mindent magában foglal (8, 32–41). A „jegyeket” gondosan kidolgozott érvelés alapozza meg. A
legrészletesebb a létező keletkezetlenségének bizonyítása (8, 6–13). Ha a létező keletkezett, vagy
nem létezőből jött létre, vagy létezőből. Az istennő a dilemma első ágát két érvvel zárja ki: előbb a
nem létezőre vonatkozó tilalomra hivatkozik, majd az elégséges alap elvét alkalmazza: „Minő kény is
késztethetné, hogy később vagy előbb semmiből eredezve kihajtson?” (8, 9 sk.). A második ág szintén
elvetendő: létezőből sem keletkezhet semmi magán a létezőn túl – nyilván azért nem, mert az új
elemek efféle hozzáadódása is nem létezőből való keletkezést jelentene. A létező keletkezetlensége
melletti érvelés a matematikában is használatos indirekt bizonyítás legkorábbi ránk maradt példája.
Parmenidész a bizonyítandó tételt tagadásának cáfolatával igazolja. A további bizonyítások a létezőt
homogén, belső felosztottság nélküli, terét teljesen kitöltő, következésképpen mozdulatlan, határolt
gömbként állítják elénk. Az „igazság” ellentmond mind a köznapi tapasztalatnak, mind pedig a
korábbi kozmológiai elméleteknek, hiszen tagadja a keletkezés és pusztulás, a mozgás, változás és a
dolgok sokféleségének valóságosságát.

      A tanköltemény utolsó része, melyben az istennő „a halandók vélekedéseit” adja elő, egy
kozmológiai elméletet tartalmaz, mely két ellentétes princípiumra vezeti vissza a jelenségeket: a
Fényre és az Éjre (B8, 50–61; B9 DK). A két „alak” leírása számos párhuzamot mutat a létező
jellemzésével (mindkettő azonos önmagával, a kettő együtt kitölti a mindenséget, és egyiküknek sincs
része a semmiből, B8, 57 sk.; B9, 3 sk.). E hasonlóságok miatt az itt előadott kozmológia „valószínű”,
„becsapós”, vagyis alkalmas a megtévesztésre. De mi is a baj ezzel az elgondolással?

                                       „Mert formát, feltett szándékuk lett, hogy kettőt megneveznek,

                                           közülük egyet is tilos – ebben tévelyedtek meg” (B8, 53 sk.).

     A halandók által megnevezett két alak közül nem csupán az egyiket felesleges megnevezni,
hanem mindkettő problematikus, éppen azért, mert kettő van belőlük. Ha két létezőt feltételezünk,
akkor az egyik létező nem lehet a másik, és viszont, ily módon mindkettő egyszerre létező és nem
létező. Az istennő épp ezt a tévedést – a létező és a nem létező elkülönítésének elégtelenségét – veti
ismételten a halandók szemére. Márpedig a pluralista ontológia feltételezi lét és nemlét eme
keveredését. Parmenidész a kozmológiai elméletalkotást alapjában elhibázott vállalkozásnak állítja
be.
      Ennek ellenére részleteiben is kidolgozott kozmológiát ad, melyet utódai szemlátomást
komolyan vettek. A Fény és Éj princípiumainak keveredésére hivatkozó magyarázatai Empedoklész,
Anaxagorasz és az atomisták kozmológiájának számos vonását megelőlegezik. Meglepő módon a
világ (a Föld és a többi égitest) keletkezéséről is ad leírást (B11; B13 DK). Kozmológiai modellje
Anaximandrosz befolyását mutatja: a világ Fényből, illetve Éjből álló koncentrikus „koszorúk”
rendszere, középpontjában a keletkezést felügyelő, mindeneket kormányzó istennő foglal helyet (B12
DK). Parmenidész fedezte fel, hogy a Hold a Naptól kölcsönzi fényét (B14; B15 DK), és hogy az égen
este és reggel feltűnő Esthajnalcsillag egy és ugyanazon égitest. Természetfilozófiai elmélete az
embriológiára (B17; B18 DK), valamint az érzékelés és a gondolkodás magyarázatára is kiterjed (A46;
B16 DK).

      Hogyan viszonyul egymáshoz az „igazság” és „a halandók vélekedése” gyanánt előadott tanítás?
1. Gondolhatjuk úgy, hogy Parmenidész létezője nem tapasztalati tárgy, nem valamilyen empirikus
helyen található, hanem egyfajta logikai térben helyezkedik el. Ez a fajta magyarázat a létező gömb
alakjának és mozdulatlanságának valamilyen átvitt, nem fizikai értelmet tulajdonít. A jelenségek
világa, melyről a kozmológiai elmélet számot ad, az „igazságban” leírt nem empirikus tárgynak
tökéletlen tükröződése. 2. Az igazság tanításában láthatunk olyan radikális monista elméletet,
melynek van kozmológiai vonatkozása is. Az istennő a kutatás bármely lehetséges tárgyának
jellemzőit kezdi kutatni, érvelésével azonban világossá teszi, hogy egyetlen ilyen tárgy van. Ez az
egyetlen tárgy – egy keletkezés és pusztulás nélküli, homogén, mozdulatlan és változatlan, határolt
gömb – nem lehet más, mint maga a mindenség. Az emberek által sokfélének és változónak érzékelt
világnak ezért ugyanazt a helyet kell elfoglalnia, mint a valódi létezőnek. Az igazság és a „halandók
vélekedése” ugyanazt a tárgyat – a mindenséget – írja le kétféle perspektívából: az előbbi úgy,
ahogyan az értelem számára feltárul, az utóbbi pedig az érzéki tapasztalat szempontjából. 3. Létezik
olyan értelmezés, mely szerint „az igazság” azokat a formális követelményeket vázolja fel, melyeket
bármely ontológiailag alapvető elemnek ki kell elégítenie. Ami valóban van, annak örökkévalónak,
változatlannak, homogénnek és teljesnek kell lennie. Az érvelés azonban nem amellett szól, hogy
szám szerint egyetlen ilyen létező van, nem vezet monizmushoz: több ilyen elemet is
feltételezhetünk, ahogyan Empedoklész, Anaxagorasz és az atomisták teszik majd. Ebben az
olvasatban Parmenidész a „halandók vélekedéseire” vonatkozó kritikai megjegyzései nem alapjában
vonják kétségbe a kozmológiai elméletalkotás lehetőségét, így költeményének utolsó részét komoly
kísérletnek tekinthetjük egy elfogadható kozmológia kidolgozására.

      A pluralista ontológiával azonban szükségképpen együtt jár a lét és nemlét összekeverése – ez
erős érv 3. ellen. Hogyan döntsünk az első két lehetőség között? Parmenidész egy helyen amellett
érvel, hogy semmi nincsen a létezőn kívül (B8, 34–41). A létező nem csupán a megismerést,
gondolkodást tartalmazza, hanem a jelenségek világát is: a keletkezés és pusztulás, a lét és nemlét, a
helyváltoztatás és a színek változása nem egyebek, mint a halandók által alkotott nevek, melyek
valójában mind a létezőre vonatkoznak. E gondolatmenet a 2. értelmezést támasztja alá.

      Parmenidészt Platón óta szokás Hérakleitosszal szembeállítani. A két gondolkodónál azonban
közös vonásokat is felfedezhetünk. Mindketten a látszatok mögötti rejtett valóságot kutatják, és
valamilyen értelemben egységet fedeznek fel a jelenségek mögött. Hérakleitosz persze inkább
megmarad a hagyományos kozmológiai megközelítés keretei között, míg Parmenidész határozott
lépéseket tesz egy alapvetően új irányba. Ő nem pusztán egy újabb kozmológiai elmélettel áll elő,
hanem reflektál a kozmológiai elméletalkotás alapjaira, és a tapasztalattól függetlenül, egyedül az
észre támaszkodva kísérli meg leírni a valóságot. Ezzel a filozófia új területét hozza létre, a
metafizikát, melyet Platón és Arisztotelész fejleszt majd tovább. Nála fogalmazódnak meg első ízben
világosan a metafizika olyan alapvető problémái, mint lét és nemlét, egység és sokaság, valóság és
látszat, értelem és érzékelés viszonyának kérdései. Talán ennél is nagyobb horderejű egy másik
újítása. Parmenidész az első, aki kifejtett érveléssel, szigorú szabályok szerinti bizonyítással alapozza
meg filozófiai tételeit. Ez a későbbi filozófiai hagyományban általánosan elfogadott normává lesz.

1.2.5. Az eleai iskola és az 5. század kozmológusai
Az 5. század közepén és második felében alkotó filozófusok ilyen vagy olyan módon mind
Parmenidész gondolataira reagálnak. Zénón Parmenidész közvetlen tanítványa, Melisszoszt is
követőjeként tartjuk számon. Parmenidész hatása messze túlterjed az eleai iskolán. Empedoklész,
Anaxagorasz, valamint az atomisták, Leukipposz és Démokritosz mind olyan kozmológiai elméletet
igyekeznek kifejleszteni, mely számol Parmenidész ellenvetéseivel. A parmenidészi metafizika
gyökeresen átformálja a természetfilozófia fogalomrendszerét. Az eleai iskola második generációját
alkotó filozófusok és a kozmológusok kortársak vagy közel kortársak. Úgy tűnik, többen közülük
vitába bocsátkoznak egymással, és e viták nagymértékben alakítják gondolkodásukat.

      Eleai Zénón (i. e. 490–?) nevéhez nem fűződnek pozitív tanítások, viszont ő dolgozza ki az ókori
filozófia legemlékezetesebb paradoxonait. Arisztotelész négy paradoxonáról számol be, melyek a
helyváltoztató mozgás lehetőségével kapcsolatban vetnek fel nehézségeket (Fizika VI. 9). 1.
A stadion vagy felezés érve szerint a futónak lehetetlen egy véges távolságot megtennie, hiszen előbb
a táv felét kell megtennie, azelőtt negyedét, azelőtt nyolcadát, és így tovább a végtelenségig (vagy: a
táv felének megtétele után a hátralévő féltáv felét, majd annak a felét stb.). 2. Akhilleusz, a
leggyorsabb soha nem érheti utol a teknőst, a leglassúbbat. Ha ugyanis a teknős bármily kis előnnyel
indul, Akhilleusznak először el kell érnie azt a helyet, ahonnan a teknős elindult, eközben viszont a
teknős egy újabb pontig jut el, és így tovább a végtelenségig. Az első két érv szerint egy véges mozgás
végrehajtásához végtelen számú különálló fizikai műveletet kellene elvégezni, ami lehetetlen.
Arisztotelész egy megkülönböztetéssel oldja meg a nehézséget: a megteendő táv és a megtételéhez
szükséges idő egyaránt végtelenül osztható, de egyikük sem végtelenül felosztott, ily módon egy
véges mozgás nem kíván végtelen számú különálló fizikai műveletet (Fizika VIII.8). 3. A nyíl
paradoxona szerint a mozgó tárgy most – és mozgásának minden pillanatában – pontosan akkora
helyet foglal el, mint amekkora ő maga; ami viszont ilyen, az nyugalomban van; következésképp a
mozgó tárgy mozgása során mindig nyugalomban van (lásd még fr. B4 DK). Ez a nehézség a „most”
kétféle értelmezéséből fakad: az egyik a mostot jelen idejű időtartamnak veszi, melyben a mozgásnak
végbe kellene mennie, a másik viszont a múlt és a jövő közötti kiterjedés nélküli határpontnak,
melyben semmilyen osztható folyamat nem játszódhat le. 4. A mozgó sorok paradoxona a mozgás
abszolút mértékkel való mérésének nehézségeire hívja fel a figyelmet (a részletekhez lásd KRS, 399–
402). Empedoklész és Anaxagorasz, Zénón kortársai olyan pluralista kozmológiai elméleteket
dolgoznak ki, melyek a jelenségeket a változatlan elemek átrendeződéseivel magyarázzák, ami
előfeltételezi mozgásukat. Könnyen lehet, hogy Zénón a mozgás lehetőségét cáfoló érveivel többek
között az efféle elméleti kísérletek nehézségeit húzza alá.

      Zénón érveinek egy másik csoportja a sokféleség feltételezéséből vezet le egymásnak
ellentmondó következményeket. Ha sok létező van, akkor azoknak határolt számúnak kell lenniük,
hiszen éppen annyian vannak, amennyien; másfelől sokaságuk szükségképpen határtalan, mert
közöttük más dolgoknak kell lenniük, melyek elválasztják őket egymástól, azok között ismét
másoknak és így tovább a végtelenségig (B3 DK). Ha sok létező van, azoknak olyan kicsinyeknek kell
lenniük, hogy nincs is kiterjedésük, ugyanakkor végtelen kiterjedéssel kell bírniuk (B1 és B2, DK).
Platón értelmezése szerint Zénón könyvével, melyben a pluralizmusból fakadó paradoxonokra mutat
rá, mesterének, Parmenidésznek monista tanítását igyekszik megvédeni a támadásokkal
szemben (Parmenidész 127D–128E).
      Zénón paradoxonai rávilágítanak arra, hogy a filozófiában nincsenek maguktól értetődő
igazságok. Olyan szilárd, meggyökeresedett meggyőződéseink elvi alapjai is kérdésesnek
bizonyulhatnak, mint a mozgás vagy a sokféleség valóságosságának feltételezése. Parmenidész
„igazságának” konklúzióival szemben tehát nem elégséges egyszerűen a józan észre, illetve a
tapasztalat evidenciáira hivatkozni. A természetfilozófusnak, aki ezen evidenciákat igazolni kívánja,
ugyanúgy érvelnie kell, mint a monistának, és az előbbinek sincsen könnyebb dolga az utóbbinál.
Zénón érvei sajnos nem eredeti formájukban maradtak fenn, és néhol úgy tűnik, hogy érvelése nem
mentes a hibáktól. Az általa felvetett problémák azonban korántsem triviálisak, hanem kifinomult
matematikai és filozófiai eszköztárt kívánnak – ezt mutatja, hogy máig vitatottak, és nincs meg „a”
megoldásuk.

      Melisszosz prózában írott könyvében kozmológiai irányban fejleszti tovább Parmenidész
tanítását a létezőről. Parmenidész tankölteményében a létező jegyeinek bizonyításai általában
függetlenek egymástól. Ezzel szemben Melisszosz egyetlen bizonyítási láncba rendezi a monista
álláspont melletti érveket. Kifejtési módja sokkal világosabb, mint Parmenidészé. Melisszosz nem
szorítkozik Parmenidész tanításának népszerűsítésére, hanem új érveket hoz fel a parmenidészi
tételek mellett, sőt bizonyos pontokon helyesbíti azokat. Tekintsük át a legfontosabb eltéréseket:

       1. Melisszosz nem a nemlét útjának tilalmából indul ki, mint Parmenidész, hanem abból az
elvből, hogy semmi nem keletkezhet semmiből (B1 DK). 2. Parmenidész szerint a létező teljességgel
időn kívüli, vagy legalábbis nem érinti az idő múlása, ezért csak a jelen idejű létige alkalmazható rá.
Melisszosz az omnitemporalitás (mindenidejűség) sokkal könnyebben érthető fogalmával dolgozik. A
semmiből való keletkezés lehetetlenségéből vezeti le, hogy a létező mindig az volt, ami volt, és
mindig az is lesz (B1 DK). 3. Parmenidész szerint a létezőnek határoltnak kell lennie, Melisszosz ezzel
szemben úgy véli, hogy a létező határtalan (B2–4 DK). Ez a tétel – melyet Melisszosz valamilyen
módon a létező időbeli végtelenségére hivatkozva próbál alátámasztani – visszatérést jelent az ión
kozmológia hagyományos nézetéhez. 4. Parmenidész költeményében a monizmus nem hangsúlyos
tétel, noha találunk nála egy érvelést, mely szerint a létező mindent magában foglal (B8, 34–41 DK).
Melisszosz viszont kifejezetten érvel a létező egysége mellett: ha a létező határtalan, akkor egynek
kell lennie, hiszen ha kettő volna, akkor ezek nem lehetnének határtalanok, mert határolnák egymást
(B6 DK). 5. A létező mozdulatlanságának tételét már Parmenidész is képviselte. Melisszosz Zénónhoz
hasonlóan nagy fontosságot tulajdonít a kérdésnek, és új érvet dolgoz ki a mozgás lehetetlenségének
bizonyítására. Ahhoz, hogy a létező mozogjon, ürességre volna szükség, az üresség viszont semmi, így
nem létezhet (B7 DK). Melisszosz ezen érvelésének megfordításával nyerik az atomisták alapvető
ontológiai tételüket, mely szerint van mozgás, tehát léteznie kell űrnek. 6. Rendkívül problematikus
az a melisszoszi tétel, mely szerint a létező testetlen (B9 DK). A mozgás elleni érv ugyanis azt
feltételezi, hogy a létező szilárd és tömör – ezzel viszont nehezen egyeztethető össze a testetlenség.

Melisszosz (i. e. 5. század első fele-közepe) Szamoszi polgár, i. e. 441-ben a szamoszi flotta
parancsnokaként legyőzi az athéniakat. Parmenidész tanítványaként tartják számon. Prózai művében,
mely a hagyomány szerint A létezőről avagy a természetről címet viselte, Parmenidész tanítását
dolgozza ki, bizonyos pontokon módosítva azt. Hatással volt az atomistákra és a klasszikus kori
filozófusok Parmenidész-értelmezésére.

    Melisszosz Parmenidész „igazságát” kozmológiai értelemben fogja fel. Egyértelművé teszi, hogy
az a tárgy, melynek jellemzőit a racionális érvelés feltárja, maga a mindenség: szembeállítja
egymással a monista világképet és az érzéki tapasztalat tanúságát, majd az utóbbi
megbízhatatlansága mellett érvel (B8 DK). Platón, Arisztotelész és a későbbi hagyomány
Parmenidész-képét Melisszosz monista értelmezése határozza meg.
      Az 5. század nagy kozmológusai közül érdemes először az atomistákat tárgyalnunk, mivel
különösen jól látható rendszerük alapvetésének az eleai hagyománnyal való szoros összefüggése. Az
atomizmus alapítója Leukipposz, kidolgozója pedig Démokritosz (ő mintegy három évtizeddel későbbi
Empedoklésznél és Anaxagorasznál). Leukipposzról alig tudunk valamit. Forrásaink legtöbbször vagy
együtt említik a két filozófust, vagy Démokritosznak tulajdonítják az atomista nézeteket. Az utóbbi
tanítását is főképp későbbi szerzők összefoglalásaiból ismerjük, nem pedig szó szerinti idézetekből.

Leukipposz (i. e. 5. század) Milétoszi vagy abdérai, állítólag Zénón tanítványa. Említik Az
értelemről című művét, és talán a Nagy világrend című munkának is ő a szerzője

Démokritosz (i. e. 460–?) Abdérában született, a hagyomány szerint keleti utazásokat tett. Leukipposz
tanítványa, az atomizmus rendszerének kidolgozója. Hatással volt rá az eleai filozófia. Termékeny
szerző. Ismeretelméleti, lélekfilozófiai és etikai tanítást is kidolgoz (nem világos, hogy miként
kapcsolódik az utóbbi természetfilozófiájához). Szerteágazó tudományos érdeklődéssel bír, többek
között matematikai, csillagászati, sőt költészettani munkákat is írt. Platón nem említi, de Arisztotelész
gyakran vitába száll vele. Atomista elméletét a hellenisztikus korban az epikureus iskola eleveníti fel.

      Arisztotelész beszámolója szerint az atomisták átveszik az eleaiaktól a keletkezés és a pusztulás
lehetetlenségének tételét, ugyanakkor igyekeznek magyarázatot adni a sokféleség és változás
tapasztalatára (GC 325a23 skk.). Melisszosz összekapcsolta a mozgás lehetőségét az űr létezésével, és
mindkettőt elvetette. Az atomisták elfogadják az összefüggést, de arra a merész következtetésre
jutnak, hogy a nem létező – az üresség – éppen úgy létezik, mint a létező, azaz a tömör test (67 A6
DK; 68 A37 DK). Melisszosznál abszurd következményként szerepel, hogy ha sok dolog lenne,
olyanoknak kellene lenniük, mint az egy (B8 DK). Az atomisták ezt a tételt rendszerük alapjává tették:
az atomok mindegyike az eleaiak keletkezetlen, pusztulástól mentes, változatlan és oszthatatlan
egységéhez hasonlatos, ám végtelen sok van belőlük. Az elemi anyagi részecskék oszthatatlanságának
feltételezése minden bizonnyal Zénónnak a végtelen oszthatósággal kapcsolatos ellenvetéseit
próbálja elhárítani (29 A 22 DK). Az atomok nagyság, alak, elrendezés és helyzet tekintetében
térhetnek el egymástól (67 A6 DK; 68 A37 DK). E különbségekre vezethető vissza a jelenségek
végtelen változatossága.

      Az atomista kozmológiában az üres tér ugyanúgy végtelen, mint az atomok száma. Az atomok
örökös mozgásban vannak, és mindegyikük mozgását előző atomi kölcsönhatások szabják meg. Az
atomisták szemében a mindenséget mechanikus szükségszerűség irányítja, és nem érvényesül benne
semmilyen terv vagy cél. Minden eseménynek van valamilyen magyarázata, és az előző állapotok
nyomán szükségszerűen bekövetkezik (Leukipposz, B1 DK). Meglepő módon a végtelen űrben
kialakuló örvények, melyek egy-egy világ kialakulásához vezetnek, véletlenszerűen keletkeznek
(Arisztotelész, Fizika 196a24–8). Vajon arra kell gondolnunk, hogy a szükségszerűség csupán egy-egy
világon belül érvényesül, magának az adott világnak a kialakulására viszont nincsen további
magyarázat? Ez a következtetés elkerülhető, ha hitelt adunk azon beszámolónak, mely szerint
Démokritosz az ember számára nem világos okokat nevezi véletlennek (Aet. I. 29. 7). E szerint az
okság elve a mindenség minden eseményére egyformán érvényes, jóllehet olyan bonyolultságú
esetekben, mint egy világ keletkezése, az okokat nem sok esélyünk van megtalálni.

      Démokritosz nevéhez forrásaink számos ismeretelméleti témájú megjegyzést kötnek. Az egyik
neki tulajdonított tétel szerint az édes, keserű, meleg, hideg és hasonló minőségek csak
közmegegyezés szerint (nomói) vannak; valójában viszont mindez nem más, mint atomok és űr (B9
DK). E töredék szerint az érzékelés teljességgel megbízhatatlan, ám más úton – nyilvánvalóan az
értelem használatával – hozzáférésünk van a dolgok valódi természetéhez (vö. B11 DK). Más
szövegek szerint Démokritosz azt a gyökeresen szkeptikus álláspontot látszik képviselni, hogy a
valóság teljességgel megismerhetetlen számunkra (B6–8; B10 DK). E két szövegcsoport csak abban az
esetben összeegyeztethető, ha az utóbbi töredékek sem állítanak többet, mint hogy az érzékeken
keresztül nem tehetünk szert a valóság ismeretére. A méz édesnek tűnik az egészséges ember,
keserűnek a beteg számára. Démokritosz az érzéki benyomások közötti efféle ellentmondásokból
nem azt a szkeptikus következtetést vonja le, hogy nem tudjuk megmondani, milyen is valójában a
méz, hanem arra következtetett, hogy a méz önmagában sem nem keserű, sem nem édes (Sextus
Empiricus, PH I. 213 sk.). A valóság és az érzéki jelenségek között szakadék van. Éppen ez a szakadék
az, ami lehetőséget ad arra, hogy fenntartsuk a valóság objektivitásának posztulátumát, és
magyarázatot adjunk arra, hogy miként jöhetnek létre az egymásnak ellentmondó látszatok.

      Démokritosz az atomelméletre alapozva ad számot a lélek természetéről, valamint az érzékelés
és a gondolkodás mechanizmusáról is. A lélek gömb alakú, mozgékony atomokból áll
(Arisztotelész, DA 405a11), s valamennyi megismerő működése azzal magyarázható, hogy a tárgyak
felületéről folyamatosan vékony atomrétegek, képmások (eidólon) válnak le, és ezek jutnak el a
lélekig (Aet. IV. 8.10). A gondolkodás folyamatainak ez az elmélet igencsak elnagyolt elemzését adja,
ráadásul nem világos, miként tesz különbséget Démokritosz érzékelés és gondolkodás között, ami
pedig ismeretelmélete szempontjából fontos lenne. Démokritosznak etikai és politikai témájú
töredékeit is ismerjük (ezek közül soknak kétségbe vonják a hitelességét), melyek az emberi élet
célját a derült kedélyállapotban (euthümié) jelölik meg (pl. B191 DK).

      Empedoklész (i. e. 492–432) A szicíliai Akragasz polgára, költő, orvos és szónok, szerepet játszott
a türanniszból a demokráciába való átmenetben. Egyszerre kapcsolódik a kozmológia és annak eleai
kritikája hagyományához, valamint a püthagoreusok vallási-etikai tanításaihoz. (Fentebb –
Püthagorasz tárgyalása kapcsán – már találkoztunk hasonló konstellációval: Philolaosz Parmenidész
utáni filozófiai környezetben fejti ki kozmológiai elméletét a püthagoreus hagyományra
támaszkodva.) Empedoklész tanítását két, hexameteres költeményben fogalmazza meg: az egyik A
természetről, a másik a Tisztulások címet viseli. Empedoklész – a püthagoreus hagyományban nem
szokatlanul – személyében egyesíti a filozófus, a jós és a csodatévő gyógyító vonásait. Sőt mi több,
önmagát istenné nyilvánítja, és a méltóságteljes versformát arra használja, hogy méltó módon tárja
tanítását a tanácsra és gyógyulásra szomjazó emberek elé (B112 DK). A következőkben tanításának
filozófiai oldalát állítjuk előtérbe.

      Empedoklész elfogadja az eleai elvet, mely szerint nem létezőből semmi nem keletkezhet (B12
DK). Amit az emberek keletkezésnek és pusztulásnak neveznek, nem egyéb, mint az anyagi elemek
keveredése és szétválása (B8; B9; B11 DK). Empedoklész a világ építőköveinek a négy elemet tekinti,
melyeket először istenneveken említ (B6 DK), ami keletkezetlenségüket (vö. B7 DK) és pusztulástól
való mentességüket implikálja. A négy elem, a tűz, a víz, a föld és a levegő listáját Empedoklésznél
találjuk meg először. Számára az elemek valóban elemiek, semmi másra nem vezethetők vissza, és
egymásba sem alakulhatnak. Az elemek keveredésének és szétválásának magyarázatára két
ellentétes mozgatóerőt vezet be: a Szeretetet (Philotész), illetve a Viszályt (Neikosz). E mozgatóerők
örökkévalósága mellett kifejezetten érvel (B16; B17, 27–35 DK). A négy elem és két mozgatóerő
segítségével Empedoklész gazdaságos magyarázatot tud adni a jelenségek sokféleségére (az
érzékelést pozitívabban ítéli meg, mint az eleaiak vagy Démokritosz: az érzéki tapasztalat megengedi
a helyes, ésszerű értelmezést, lásd B3, 9–13 DK). Egy töredékében a természet működését a
festőkéhez hasonlítja, akik néhány szín keverésével a legkülönbözőbb dolgokat tudják ábrázolni.

       Empedoklész az elemek keveredését, illetve szétválását nagyszabású kozmikus ciklusba
illesztette. A kozmikus ciklusban időről-időre megvalósul a Szeretet uralma, amikor az elemek
tökéletesen elkeverednek egymással, és mozdulatlan, homogén gömböt alkotnak. A kozmosz ebben
az állapotában azonos az istenséggel; ez az állapot azonban a Gyűlölet támadásának következtében
felbomlik (B30; B31 DK). Vitatott, hogy eljut-e valaha a mindenség az ezzel ellentétes pólusig,
melyben az elemek teljesen különválnak egymástól, a Szeretet pedig a mindenség középpontjába
szorul vissza (vö. B35, 3–13), vagy pedig a mindenségben a két erő szüntelenül harcban áll egymással,
melyben meghatározott időközönként a Szeretet kerekedik felül.

      A kozmikus ciklus első magyarázatából az következik, hogy a Gyűlölet támadásának korszakában
és a vele ellentétes periódusban, a Szeretet növekedése idején egyaránt létrejönnek élőlények.
Empedoklész részletes leírást ad a zoogóniáról. Előbb magányos szervek keletkeznek (B57 DK), majd
véletlenszerű kombinációk (például ökörfejű emberek és emberfejű ökrök, B61 DK). Ezek közül csak
az életképes alakzatok maradnak fenn és kezdenek szaporodni, a többiek elpusztulnak (A61 DK).
Empedoklész ezen elmélete a természetes kiválasztódás elvének korai megfogalmazása. Biológiai
meglátásai közül említésre méltó még a különböző fajtájú élőlények szervei közötti funkcionális
megfelelés felfedezése (B82 DK). Empedoklész részletes érzékeléselméletet is kidolgoz, melynek
alapja a „hasonlót a hasonlóval” elve (B109 DK). A gondolkodást ugyanezen elv alapján magyarázza
(A86; B107 DK).

      Empedoklész tanításának vallási oldala szorosan kapcsolódik a lélekvándorlás püthagoreus
gondolatához. Ő azonban nem a lélek (pszükhé), hanem isten (daimón) ismételt testbe költözéseiről
beszél. Elbeszélése szerint a daimónok esküjüket megszegve gyilkosságot követnek el, és e vétkük
büntetéseképp kell harmincezer éven át különféle testekben bolyonganiuk (B115). Végül azonban
megtisztulva egyre magasabb életformákba emelkednek, jósok, költők, orvosok és vezetők lesznek,
majd visszanyerik eredeti, isteni méltóságukat (B146; B147 DK). Az újjászületések ezen elméletéhez a
húsevés tilalma és egyéb rituális parancsok társultak. Régebben elterjedt volt az az értelmezés, mely
szerint e vallásos tanításokat Empedoklész kizárólag a Tisztulásokban fejtegette. Egy új lelet, a
strasbourgi papirusz azonban ez ellen szól. A húsevést elítélő B139 DK itt olyan töredékek
társaságában fordul elő, melyek A természetről írott költemény részei, így valószínűleg ez a szöveg is
ugyanezen műhöz tartozik. Úgy tűnik, Empedoklész kozmológiai elméletét és az ember valódi
énjének sorsára vonatkozó vallási tanítását egyetlen egységes elgondolás részeiként kezelte.

      Anaxagorasz (i. e. 500–428) Az ióniai Klazomenaiból származik, ő honosítja meg Athénban a
természetfilozófiai kutatást, húsz éven át Periklész körének tagja. Miután perbe fogják
istentelenségért, Lampszakoszba menekül. Prózai művet ír legalább két könyv terjedelemben.
Alapjában az ión kozmológia régi hagyományának folytatója, Parmenidész azonban rá is döntő hatást
gyakorol. Prózában írott könyve a kozmogóniai folyamat megindulását megelőző, eredeti állapot
leírásával kezdődik, melyben „minden dolog együtt volt” (B1 DK). Az eredeti keverékben pontosan
azok az anyagfajták voltak jelen, melyeket a rendezett világban megfigyelhetünk, ám nem voltak
felismerhetők kicsinységük és keveredésük miatt. Miért van szükség erre a meglepő feltevésre?
Anaxagorasz – Empedoklészhez hasonlóan – létező dolgok összetételére, illetve szétválására vezeti
vissza a keletkezést és a pusztulást. A kozmogóniai folyamat során ily módon semmi új nem jön létre,
csupán az eredeti keverékben már eleve meglévő anyagok „válnak ki” és lesznek láthatóvá. Ez az
elmélet nem különösképpen ökonomikus, de legalább eleget tesz a keletkezésre vonatkozó
parmenidészi tilalomnak. Ugyancsak a keletkezés kikerüléséhez szükséges az a tétel, mely szerint
„mindenből mindenben van egy rész” (B6; B11 DK), és az anyag végtelen oszthatóságának feltevése is
(B3 DK). Ezen feltevés alapján könnyen magyarázható például a táplálkozás: az élőlény azon
anyagokat építi be szöveteibe, melyek eleve megvoltak a tápanyagban (A46 DK).

      Az anyag önmagában tehetetlen, így mozgásának magyarázatához szükséges valamilyen
mozgatóerőt tételezni. A kozmogóniai folyamatot Anaxagorasz elmélete szerint az
Értelem (Núsz) indítja el. Az Értelem – eltérően a többi dologtól – nem keveredik más dolgokkal,
hanem önmagában van. (Másfelől a B14 DK szerint a Núsz ott van, ahol a többi dolog is – úgy tűnik,
Anaxagorasz számára a mindenütt ható, de helyhez nem köthető testetlen erő fogalma korántsem
kézenfekvő.) Az Értelem szerepe abban áll, hogy létrehozza a körforgást, melynek eredményeképpen
az anyag különböző fajtái szétválnak (B12 DK). A mozgás megindítása után a világ kialakulásának
folyamatában egyéb, mechanikus tényezők lépnek működésbe. Platón hevesen kritizálja
Anaxagoraszt, amiért az nem bontotta ki a kozmosz Értelem általi elrendezettségének gondolatából
fakadó következményeket, és nem célelvű, hanem mechanikus magyarázatot adott a világ
jelenségeiről (Phaidón 98B).

Diogenész (szül. i. e. 460 körül) orvos és filozófus volt, Athénban működött. A természetről írott
művéből néhány töredék maradt fenn. A hagyomány egyéb természetfilozófiai műveket is tulajdonít
neki.

      Diogenész Anaxagorasznál egyértelműbben fogalmazza meg a mindenség célszerű rendjének
eszméjét. E kései preszókratikus gondolkodó szembeszáll a pluralistákkal, akik több eltérő fajtájú
világalkotó anyagot tételeznek. Érvelése szerint egyetlen princípiumból kell származnia minden
dolognak, máskülönben nem volnának képesek kölcsönhatásba lépni egymással (B2 DK). Diogenész
az ión monizmus hagyományához nyúl vissza, és felújítja Anaximenész tanítását: a levegőt nevezi
meg princípiumként. A levegő maga isten, minden dolgot kormányoz és elrendez a világban, és az
értelem hordozója – ugyanúgy, ahogyan az emberben és a többi élőlényben a lélek (B5 DK; B4 DK). A
princípium értelmes voltát az igazolja, hogy értelem (noészisz) nélkül nem volna képes úgy eloszlani,
hogy minden dolog – tél és nyár, éjszakák és nappalok, eső, szél és jó idő – számára mértéket
biztosítson; hiszen ezek is és a többi dolog is a lehető legjobban vannak elrendezve (B3 DK).

      Az 5. század jelentős rendszereinek áttekintéséből azt a tanulságot vonhatjuk le, hogy
Parmenidész filozófiája döntő impulzust jelentett a következő nemzedékek számára. Munkássága
nyomán mind a filozófiai vita szabályai, mind fogalmai nagymértékben módosultak. 1. Zénón a
bizonyítás parmenidészi technikáit fejleszti tovább. Melisszosz a monista kozmológia
megfogalmazásában elsősorban Parmenidész bizonyításait igyekszik tökéletesíteni. Az érvelés,
bizonyítás igénye az eleai iskolán kívül, Anaxagorasz, Empedoklész és Démokritosz töredékeiben is
tetten érhető. Parmenidész után a görög filozófiában szokásosan nem egyszerűen állítások, hanem
érvek állnak szemben egymással. 2. Fentebb említettük, hogy a metafizika alapproblémáinak
megfogalmazását Parmenidésznek tulajdoníthatjuk. Ehhez kapcsolódóan új fogalmakat is bevezetett
(hogy csak a legfontosabb újítást említsük, „létezőről” csak Parmenidész óta szokás beszélni).
Emellett gondolatainak hatására a természetfilozófia fogalomrendszere is módosul. A régebbi ión
természetfilozófusok a világot alkotó anyagokat gyakorta egyetlen kiinduló anyag átalakulásaiként
értelmezték (így Anaximenésznél minden anyag a levegő, Hérakleitosznál pedig a tűz módosulása),
ezt az anyagot pedig felruházták az önmozgás képességével. Ezzel szemben a Parmenidész utáni
kozmológusok elemi anyagai keletkezetlenek és nem alakulhatnak át más anyagokká, mindvégig
megőrzik azonosságukat. A változás alapvető modellje a változatlan elemek összetétele és szétválása
lesz. Ezzel a változás minden formája a helyváltoztatásra vezethető vissza. Anaxagorasz és
Empedoklész a mozgás princípiumát elválasztja az anyagtól, Démokritosz pedig minden atom
mozgásáért azokat az atomi kölcsönhatásokat teszi felelőssé, melyekben az adott részecske előzőleg
részt vett.

1.2.6. A szofisták
Az 5. század utolsó és a 4. század első évtizedei folyamán a „szofistáknak” nevezett vándorló tanítók
meghatározó jelentőségre tettek szert a görög kultúrában. A mozgalom elindítójaként Prótagoraszt
tartja számon a hagyomány; a másik kezdeményező Gorgiasz, aki magas szintre emelte a szofisták
kínálta képzésben központi szerepet elfoglaló retorikát. A szofisták második nemzedékének
legjelentősebb tagjai Prodikosz, Hippiasz, Antiphón, Thraszümakhosz, az Anonymus Iamblichi (egy
névtelen szerző, akinek az igazságosságra vonatkozó fejtegetését az újplatonikus Iamblikhosz őrizte
meg) és a Disszoi logoi („kettős érvek”) szerzője. A szofistákkal rokon eszméket vallott Kritiasz, Platón
idősebb rokona, a harminc zsarnok egyike, ő azonban nem működött tanítóként.

Prótagorasz (i. e. 485–415) Abdérából származik, elsőként nevezi magát szofistának, a szofista
mozgalom        meghatározó       alakja.    Művei      közé      tartozik   az Igazság vagy Letaglózó
érvelések, az Antilogiák, és Az istenekről. Athénban is gyakran megfordult, Periklész köréhez
tartozott. Ismeretelméleti relativizmusáról, teológiai agnoszticizmusáról és érveléstechnikájáról híres.
Felfogása szerint a társadalmi intézmények, konvenciók elengedhetetlenek az emberi természet
kibontakozásához. Thurioi athéni gyarmatváros megalapításakor (i. e. 443) törvényhozóként
működött. Platón egyik dialógusának a Prótagorasz címet adta, és a Theaitétoszban hosszan
vitatkozik relativista ismeretelméletével.

Gorgiasz (i. e. 485–4. század eleje) A szicíliai Leontinoiból származik. A hagyomány szofistaként tartja
számon, Platón a retorika mestereként és tanítójaként mutatja be. Diplomáciai feladatokat is ellátott,
427-ben követségben járt Athénban. Empedoklész tanítványa, akinek érzékeléselméletét
továbbfejleszti; A nem-létezőről avagy a természetről című munkájában metafizikai, ismeretelméleti
és nyelvelméleti kérdéseket fejteget, az eleaiak érvelési módját felhasználva cáfolja az eleaiak és más
filozófusok tanítását. Több beszédének kivonata, illetve töredékei fennmaradtak; ezek közül a Helené
dicsérete és a Palamédész védőbeszéde különösen fontos nyelvelméletének és retorikai elméletének
szempontjából. A beszéd szerepét nem a valóság leírásában, hanem a meggyőzésben, a lélek érzelmi
befolyásolásában látta. Különféle retorikai alakzatok felfedezése fűződik nevéhez.

      A szophisztész szó az archaikus nyelvhasználatban olyan embert jelöl, aki magasrendű szaktudás
vagy az általánosabb értelemben vett „bölcsesség” valamilyen formájának birtokosa
(a szophia mindkettőt jelenti): például jós, költő, zenész, államférfi vagy filozófus. Ezt az eredetileg
igen pozitív töltésű szót alkalmazta önmegjelölésként Prótagorasz, aki nevelőként lépett fel
(Platón, Prótagorasz 317B), és nyomában mások is; a hivatkozott szöveghely azonban arról is
tanúskodik, hogy az új nevelési módszer ellenzői a „szofista” megnevezéshez negatív értékelést
társítottak. A görög kultúrában a szellemi élet területei csak fokozatosan különültek el egymástól
ebben a korban. Ezekre az évtizedekre esik az a folyamat, melynek során Hippokratész és köre
egyrészt a hagyományos gyógyítóktól, másrészt a természetfilozófusoktól elhatárolódva világos
körvonalakat ad a racionális orvostudománynak. Ezzel összehasonlítható a filozófia és a szofisztika
szétválása. Fontos különbség persze, hogy a jelek szerint nem maguk a szofisták ragaszkodtak
mesterségük körülhatárolásához, hanem a filozófusok, közelebbről Platón, aki a szofisták ellen írott
dialógusaiban a hamis látszatkeltés mestereinek állította be ellenfeleit. E polémia rendkívül sikeres
volt: a szofistákat ettől kezdve szokásosan nem tekintették a filozófiai tradíció részének (bár a
modern kutatók közül többen eltérő nézeten vannak), a „szofista” megjelölés platóni értelmezése
pedig a modern nyelvekben is tovább él. Fontos azonban észben tartanunk, hogy Platón fellépése
előtt nem húzódott világos választóvonal szofisztika és filozófia között. A szofistákat mindenképpen
meg kell említenünk a korai görög filozófia tárgyalásában, mind a filozófia és a szofisztika
érintkezéseire tekintettel, mind azért, mert a filozófia önmeghatározásának folyamatában a
szofisztikának jut majd a legfontosabb vitapartner szerepe, mind pedig a szofisták általános
kultúraformáló hatása miatt, mely alól a filozófusok sem vonhatták ki magukat.

     A szofisták inkább azonosíthatók társadalmi szerepük, mint tanításuk alapján. Hivatásos
nevelők, akik a magasabb képzettség megszerzésének újfajta lehetőségét kínálják. Az általuk
közvetített ismeretek igen változatosak: az általános filozófiai, természetfilozófiai, teológiai
kérdésektől kezdve a jogi és politikai ismereteken át a különféle szakismeretekig terjedtek, beleértve
a matematika különféle ágait, a zenét és az irodalmat (Platón, A szofista 232B-E; Prótagorasz 318D-
319A). A képzés tartalma az egyes szofisták esetében eltérő lehetett, de más és más úton ugyanazt a
meglehetősen gyakorlatias célt próbálták elérni. Tanítványaik azt várták tőlük, hogy megtanítják őket
magánügyeik leghelyesebb intézésére, és arra, hogy miként tehetnek szert a legnagyobb befolyásra
az államban tetteik és szavaik révén (Platón, Prótagorasz 318E-319A; vö. Menón 91A-B;
Xenophón, Emlékeim Szókratészról IV.2.11). A képzés középpontjában az érvelés és a retorika
formális technikái álltak, melyek elsajátítása elengedhetetlen feltétele a politikai érvényesülésnek,
különösképpen a demokratikus berendezkedésű államokban, amilyen Athén is volt. A szofisták
megjelenése rendkívüli lelkesedést keltett a fiatalokban, mind tanításuk intellektuális érdekessége,
mind pedig remélt haszna miatt (lásd Prótagorasz 310A skk.). Amikor a szofista „az erény, kiválóság
tanítójának” vallja magát (Menón 95C), azt feltételezi, hogy a kiválóság, melyen az ember
boldogulása múlik, valamiféle tudás, bölcsesség, és hogy e tudás nem „természetes” sajátja az
embernek, nem születése és nem is családja, illetve szűkebb társadalmi környezete által kínált minták
révén válik sajátjává, hanem hozzáértő tanító szükségeltetik elsajátításához. A szofisták kívánatos
portékájukért meglehetős honoráriumot követeltek, és városról városra járva terjesztették az újfajta
műveltséget. Mindkét vonás támadások alapjává lett. Egyesek szerint a szofista rabszolgájává lesz
annak, aki hajlandó megfizetni, bárki legyen is az (Xenophón, Emlékeim Szokratészról I.2.6). A
konzervatív ellenzők valószínűleg legalább ennyire fájlalták, hogy a politikai befolyást biztosító
készségeket bárki elsajátíthatja a szofistáktól. Az ellenvetések között szerepelt az is, hogy kár gyanús
idegenekre bízni a fiatalok nevelését, hiszen ezek a város hagyományaitól eltérő eszméket oltanak
beléjük (Platón, Menón 91B skk.). Az ellenérzések dacára a szofisták hosszú évtizedeken át uralták
mind a nevelést, mind a tágabb értelemben vett kultúrát.

      A szofisták érdeklődése és tanításai – mint említettük – messze nem egységesek. Itt még a
mozgalom legjelentősebb képviselőit sincs mód egyenként tárgyalni, csupán néhány jellegzetes
szofista tézist tudunk felvázolni. Vessünk először is egy pillantást a szofista mozgalom
kezdeményezőinek ismeretelméleti tételeire. Gorgiasz A nem-létezőről avagy a természetről írott
munkában – melynek két későbbi kivonata maradt fenn (Sextus Empiricus, A tanítók ellen 8.65–87;
Ál-Arisztotelész, Melisszoszról, Xenophanészról és Gorgiaszról 979a11 skk.) – a következő tételek
mellett érvelt: 1. semmi nincsen; 2. ha van is, nem ismerhető meg; 3. ha megismerhető is, ezen
ismeretünket nem közölhetjük embertársainkkal. A tételek kifejtésében az eleai filozófusok érvelési
módját használja: a bizonyítandó tétel tagadásából adódó lehetőségek egyenkénti cáfolatával igazolja
az eredeti tételt (pl. ha van valami, vagy a létező, vagy a nem létező, vagy pedig mindkettő van;
miután mindhárom lehetőséget kizártuk, levonhatjuk a következtetést, hogy semmi nincs). A létezők
megismerhetősége ellen azt az érvet hozza fel, hogy ha az elgondolt tárgyak (phronoumena) nem
létezők, akkor a létezőt nem gondolhatjuk el. Ha az elgondolt tárgyak létezők volnának, akkor
minden, amit elgondolunk (például röpködő emberek és tengeren gördülő harci szekerek), valóban
volna, és nem lehetne nem létezőket (például a Khimairát) elgondolni. Az érv persze hibás. Lehet,
hogy némely elgondolt tárgy nem létező, de miért kellene elhinnünk Gorgiasznak, hogy
ez minden elgondolt tárgyra igaz? A harmadik tézis melletti érvelés hasonló stratégiát alkalmaz, a
beszéd (logosz) és a valóság közötti szakadékot aknázza ki. Nem magukat a dolgokat, hanem a
beszédet közöljük embertársainkkal. A beszéd viszont nem azonos a dolgokkal, sőt még azt sem
mondhatjuk, hogy megvilágítja a külső dolgokat. Ennek inkább a fordítottja igaz: a külső dolog
magyarázza a beszédet. Vitatott, hogy pontosan mi volt a célja Gorgiasznak e művel. Felmerült, hogy
a filozófiát mint olyat parodizálja. Mások szerint a filozófia – különösen az eleai filozófia – komoly
kritikáját adja, és egyfajta metafizikai nihilizmushoz jut el. Egy harmadik megközelítés szerint az írás
legfontosabb hozadéka a valóság, a megismerés és a nyelv közötti elcsúszások, szakadék felfedezése,
amit kontrasztba állíthatunk e három elválaszthatatlan egységének parmenidészi meggyőződésével
(Parmenidész, fr. B8, 34–36 DK).

      Prótagorasz tétele szerint „minden dolog mértéke az ember, a létezőknek, hogy vannak, a nem
létezőknek pedig, hogy nincsenek” (vagy: „a létezőknek, hogy miként vannak, a nem létezőknek
pedig, hogy miként nincsenek”; fr. B1 DK). E mondat az Igazság című művének kezdő mondata. A
tétel eredeti kifejtését sajnos nem ismerjük, kénytelenek vagyunk Platón értelmezésére hagyatkozni,
melyet a Theaitétoszban ad. Eszerint Prótagorasz azt akarja mondani, hogy kinek-kinek valóban olyan
is minden egyes dolog, amilyennek tűnik számára (Theaitétosz 152A). A valóság nem független a
szemlélőtől, az igazság nem abszolút, hanem a megismerő alanyhoz kötött – ezért nem mondanak
ellent egymásnak a látszólag ellentétes vélemények, illetve állítások. A prótagoraszi relativizmust
Platón a Theaitétoszban először az érzékeléseken alapuló ítéletekre vonatkozó tételként mutatja be
(pl. „ez a szél hideg/meleg”), a kifejtés során azonban kiterjeszti a vélemény minden formájára,
beleértve a morális ítéleteket is. Az igazságosságnak szintén nincsen abszolút mércéje: minden város
számára az igazságos, ami annak látszik számára (Theaitétosz 167C). Platón szerint a prótagoraszi
elmélet alapja az a „hérakleitoszi” ontológiai tétel, hogy a dolgok szüntelen mozgásban vannak,
nincsen semmilyen állandó természetük. (Ezt azonban Prótagorasz aligha képviselte írásaiban –
Platón nyilván ezért nevezi ezt az elméletet „titkos tanításnak”.) Prótagorasz mindamellett nem
gondolja, hogy semmilyen módon ne tehetnénk különbséget a különféle vélemények között: jóllehet
minden vélemény egyformán igaz, nem mindegyik egyformán hasznos. Az embernek olykor hasznos
megváltoztatnia véleményét, és a szofista mint tanító épp annak a szakértője, hogy a számukra
„legjobb” véleményekhez segítse hozzá az embereket.

     Gorgiasz és Prótagorasz érvelése és álláspontja között fontos különbségeket fedezhetünk fel. Az
előbbi szembeállítja a valóságot és az igazságot egyfelől, az emberi vélekedést és beszédet másfelől,
és áthidalhatatlan szakadékot tételez a kettő között (ehhez lásd a Palamédész védőbeszédét is). Az
utóbbi nem ismer el objektív Igazságot, csupán a szemlélőhöz kötött, egymással egyenrangú
igazságokkal számol. Mindketten elutasítják azonban a szemlélőtől független, objektív valóság
megismerésének lehetőségét, és ezzel összefüggésben mindketten kitüntetett figyelmet szentelnek
a logosz – nyelv, beszéd, érvelés – vizsgálatának. Gorgiasz retorikai elméletében a beszéd
pszichológiai hatására, meggyőző erejére összpontosít, kidolgozza e hatás elérésének nyelvi eszközeit
(amilyen az antitézis, a prózaritmus vagy a mondatvégződések összecsengése). A gyakorlatban is
ünnepelt szónok, athéni követjárása alkalmával ámulatba ejtette a várost, és szónoklatokkal lépett fel
a nagy összgörög ünnepségeken. A beszéd hatására vonatkozó nézeteit Helené dicsérete című
beszédéből ismerjük. Érvelésének célja, hogy Helenét, aki a hagyomány szerint férjét elhagyva
Trójába ment Parisszal, mentesítse a felelősség alól, akár az istenek rendeléséből, akár kényszer
hatására, akár beszédtől meggyőzetve, akár a szerelem hatalmának engedve tette, amit tett.
Számunkra a harmadik pont érdekes (Helené 8–15). Az érvelés szerint a beszéd „nagy úr”, amint ezt a
költészet példája is mutatja: képes a félelmet és a fájdalmat megszüntetni, illetve örömöt és
szánalmat ébreszteni, és a varázsénekhez hasonlóan megbabonázza a lelket. A hatás nem a beszéd
igazságától, hanem a beszélő mesterségbeli tudásától függ (13). A retorikával bármit elérhetünk (vö.
Platón, Gorgiasz 456B). Nevelőként Gorgiasz az embereket a szónoklásra akarta megtanítani, és
kinevette a többi szofistát, akik az erény tanítójának mondták magukat (Menón 95C).
Nyelvfelfogásának lényege, hogy a beszéd nem leírja a valóságot (erre ugyanis alkalmatlan),
hanem alakítja azt, ellenállhatatlan erővel igázva le az emberi lelket.

     Prótagorasz szintén intenzíven foglalkozott a nyelvvel: ő az, aki elsőként megkülönböztette az
igeidőket, a névszók nyelvtani nemeit (A27 DK), valamint az alapvető beszédaktusokat, amilyen a
kérés, a kérdés, a válasz és a parancs (D. L. 9.53). Prótagorasz nem egyszerűen leírja a nyelvet, hanem
a nyelv korrekciójára törekszik: nyelvtani vizsgálódásainak neve orthoepeia, „a beszéd helyessége”
(Platón, Phaidrosz 267C). A „sisak” és a „harag” jelentésű nőnemű szavak szerinte valójában
hímneműek, és szemére veti Homérosznak, hogy a Múzsához intézett invokációját nem kérésként,
hanem parancsként fogalmazza meg (A28 és A29 DK). A nyelvhelyességi normák felállításához nem
kell feladnia ismeretelméleti relativizmusát: a reformált nyelvhasználat nem igazabb, csupán „jobb” a
hagyományosnál. Prótagorasz retorikával és érveléstechnikával is foglalkozott. Azt állította, hogy
képes „a gyengébb érvet erősebbé tenni” (A21 DK) – ezen annak művészetét kell értenünk, hogy a
látszólag reménytelen ügy mellett is jó érveket hozzunk fel. Tőle származik az a gyakorlat, mely
minden kérdésben két ellentétes beszédet/érvelést (logosz) állít szembe egymással (D. L. 9.51; A20
DK); művet is írt Ellentétes érvelések (Antilogiai) címen (Diogenész Laertiosz 9.55). Ez az eljárás a
képzés részévé vált mind a szónoki, mind a filozófiai iskolákban. Platón Prótagorasztól eredeztet két
logikai-nyelvfilozófiai paradoxont: 1. nem lehetséges hamis beszéd, mert lehetetlen valótlant, nem
létezőt mondani, 2. nem lehetségesek egymásnak ellentmondó állítások sem, mert a két látszólag
ellentétes állítás vagy ugyanarra a létezőre vonatkozik, így valójában ugyanazt mondja, vagy nem
ugyanarra a létezőre vonatkoznak, ily módon mást és mást mondanak (A19 DK =
Platón, Euthüdémosz 286D skk.). A második paradoxon ellentmondani látszik az ellentétes logoszok
tanának. E feszültséget talán azzal a feltételezésével oldhatjuk fel, hogy Prótagorasz felfogásában az
„ellentétes” logoszok egy bonyolult helyzetnek más és más vonatkozásait ragadják meg, így
valójában nem ugyanarról a létezőről szólnak. Prótagorasz alkalmazta a kérdés-felelet formájában
folytatott vita módszerét is, melyet fiatalabb kortársa, Szókratész tett híressé.

Prodikosz (i. e. 460 előtt–399 után). Gyakran megfordult Athénban, Szókratész kapcsolatban állt vele.
Élénken érdeklődött a nyelv iránt. Foglalkozott természetfilozófiai, sőt orvosi kérdésekkel is (művet
írt A természetről és Az emberi természetről). Etikai tanítást is kifejtett; Xenophón összefoglalja
példázatát, melyben Héraklésznak a Bűn és az Erény közötti választását írja le (Emlékeim
Szókratészról 2.1.21–34). Az antikvitásban az „istentelen” gondolkodók között tartották számon.

Antiphón (i. e. 5. század második fele) Athéni szofista, forrásaink három munkát tulajdonítanak
neki (Az igazságról, Az egyetértésről és Az államférfi). Vitatott, hogy 1. a szofista Antiphónnal azonos-
e 2. Antiphón, a szónok, akitől számos beszéd fennmaradt, 3. Antiphón, a tragédiaköltő és 4.
Antiphón, a 411-ben kivégzett oligarcha politikus. Az Igazságról című munkában Antiphón
szembeállítja egymással a törvényt, mely puszta emberi megállapodás sok tekintetben
önellentmondásos terméke, és a természetet, mely minden érték forrása. Az egyetértésről című
munkájában viszont azt fejtegeti, hogy az anarchia a legnagyobb rossz, és szükség van az
önmérsékletre. Foglalkozott természetfilozófiával és matematikai problémákkal is. Valószínűleg
ugyancsak ő volt az, aki „pszichoanalitikus rendelőt” nyitott Korinthoszban: beszélgetés útján
próbálta orvosolni a hozzá fordulók lelki bajait, kifaggatva őket azok okairól, és tanácsokkal látva el
őket (A6 DK).

Kritiasz (i. e. 460–403) Athéni arisztokrata, Platón nagyapjának testvére, Spárta-barát oligarcha
politikus, a harminc zsarnok egyike. A szofistákkal rokon nézeteket vallott, de nem tanított.
Kapcsolatban állt Szókratésszel (az utóbbira ez persze kedvezőtlen fényt vetett Kritiasz politikai
szerepe miatt). Számos költői és drámai mű szerzője; művei közé tartozik továbbá
az Államok, a Bevezetések politikai szónoklatokhoz, a Beszélgetések és az Aforizmák.

Hippiasz (†i. e. 399 után) Éliszből származott, sokfelé utazott. Az emberi tudás teljességére igényt
támasztott. Történeti, matematikai, nyelvi kérdésekről írt műveket, valamint irodalmi alkotások is
fűződnek nevéhez. Szünagógé című művében elsőként gyűjti egybe elődei – filozófusok és költők,
görögök és barbárok – nézeteit; e műve szerepet játszott a doxográfiai irodalom műfajának
kialakulásában.
      A nyelv iránti érdeklődés a szofisták második generációjában is fennmaradt. A szofisták kivétel
nélkül a retorika oktatói, sikerüket elsősorban ennek köszönhetik. Prodikosz foglalkozott a „nevek
helyességének” kérdésével (A 11 DK), a rokon értelmű szavak finom különbségeinek feltárására „a
nevek megkülönböztetésének” (diaireszisz onomatón) módszerét dolgozta ki (A13 DK =
Platón, Prótagorasz 337A-C, 358A), sőt az ellentmondás lehetetlenségének paradoxonát is
megtaláljuk nála (lásd Kerferd 2003: 114). A Disszoi logoi (Kettős érvelések) című, dór dialektusban
írott munka az antilogiké Prótagorasz által elterjesztett módszerére épül: az ismeretlen szerző
reláció- vagy aspektusbeli eltéréseket kihasználva szerkeszt „ellentétes” érveket a jóra és a rosszra, az
igazságosra és az igazságtalanra, a helyesre és a helytelenre, az igazra és a tévesre vonatkozólag (pl. a
halál rossz annak, aki meghal, de jó a koporsókészítőnek és a sírásónak; az asszonyoknak szeretkezni
helyes egy nyugalmas helyen, de helytelen a szabadban, helyes saját férjükkel, de helytelen a
máséval stb.). Platón Kratüloszának tanúsága szerint a korban élénken vitatták, hogy vajon a nevek
helyessége a megnevezett dolgokhoz való természetes hasonlóságon alapul-e, vagy inkább pusztán
emberi megállapodás függvénye.

       Az etika és a politika iránti érdeklődés a korai filozófusoknál sem hiányzik teljesen, ám e témák a
szofistáknál érezhetően előtérbe kerülnek. A „természet” (phüszisz) és a „törvény, szokás,
konvenció” (nomosz) ellentétpárja ebben az összefüggésben szintén nagy szerepet játszott.
Prótagorasznak Platón a Theaitétoszban az etika és politika terén is relativista nézetet tulajdonít:
minden állami közösség számára az a szép és az igazságos, amit annak ítél, mindaddig, amíg annak
ítéli – igaz ugyan, hogy nem minden efféle vélekedés egyformán hasznos (167C). Mindenesetre ezen
elméletben az értékek emberi megállapodástól függenek (vö. uo. 172A). A Prótagorasz (320D-328D)
nagy beszédében eltérő és összetettebb magyarázatot kapunk az erkölcs eredetére. Prótagorasz itt az
emberi kultúra fejlődésének, az emberiség primitív állapotból való kiemelkedésének elméletét adja
elő a mítoszt és az érvelő kifejtést vegyítve (szembeállíthatjuk ezt a hagyományos
hanyatláselmélettel, melyet például Hésziodosznál találunk). Ez az elmélet a következő nemzedékek
gondolkodóira nagy hatást gyakorolt. Prótagorasz mítosza szerint az emberi faj fennmaradása csak
közösségben lehetséges; a közösségi, politikai élethez szükséges erényekben, az igazságosságban és a
tisztességérzésben Zeusz minden embert részeltetett, ezek az erények az embernek mint embernek
sajátjai. Ezért helyes, hogy az általános politikai döntésekben minden polgár részt vesz, a
szakismeretet kívánó kérdésekben pedig a szakértők véleményét tekintjük irányadónak (Prótagorasz
ezzel a demokráciát veszi védelmébe). Az igazságosság és az erény általában az emberi természetben
gyökerezik, hiszen enélkül nem élhetnénk közösségi életet és nem maradhatnánk fel; kifejlődéséhez
azonban tanítás és gyakorlás szükséges, máskülönben jogtalan volna megbüntetni a hitványságot.
Anonymus Iamblichi hasonló módon érvel a törvényesség, igazságosság védelmében: az emberi
természet képtelen a magányos életre, közösségi élet pedig csak a törvényesség és igazságosság
alapján lehetséges, sőt az erő és a hatalom is csak törvény és jog alapján állhat fenn. A nomosz, a
törvény tehát a természetet teljesíti be.

     Szokásosabb volt azonban a szofisták körében a természet és a törvény ütköztetése, és a
konvencionális erkölcsnek a természetre mint az értékek forrására hivatkozó kritikája. A legjobb
példa erre Antiphónnak Az igazságról írott műve. Érvelése szerint az igazságosság, a törvények
betartása csak akkor kívánatos, ha tanúk előtt cselekszünk; tanúk nélkül azonban a természet
parancsait kell követnünk (B44 DK). A törvény megsértése csupán a szégyen és a büntetés miatt
kockázatos, a természet elleni cselekvés azonban valóban vétek, mert önmagunknak ártunk vele.
Antiphón rámutat a konvencionális igazságosság parancsainak önellentmondásos voltára is (pl. az, aki
valaki ellen tanúskodik, árt neki, holott az nem ártott neki). Platón a Gorgiaszban a máshonnan nem
ismert Kalliklészre, az Állam I. könyvében pedig a szofista Thraszümakhoszra osztja a korlátlan
önérvényesítés etikájának védelmét. Ezzel az állásponttal Szókratész nézetét állítja szembe, aki
szerint rosszabb igazságtalanságot elkövetni, mint elszenvedni. A platóni Szókratész e tételét az
emberi természetnek merőben más értelmezésére alapozza: természetünknek nem a vágyak
korlátlan kiélése felel meg, hanem az értelem uralma a vágyak felett. A természet és a törvény
problémája komoly politikai aktualitással bírt: az 5–4. századi demokratikus Athén becsvágyó fiatal
arisztokratái számára kérdés volt, hogy a törvények, a demokratikus játékszabályok betartásával vagy
a „természet” parancsának alapján a törvényeket felrúgva próbáljanak-e érvényesülni a közéletben.
Az államok közötti vitákban szintén felbukkan a (konvencionális) igazságossággal szemben a
természetre hivatkozó érvelés, mely szerint minden élőlény, minden ember és minden állam a saját
érdekét követi (Thuküdidész V.105).

      A szofisták közül többen a vallásra vonatkozó nézeteket is kifejtettek. Prótagorasz Az
istenekről írott művében kijelenti, hogy nem tudja, vannak-e az istenek vagy nincsenek (vagy: hogy
miként vannak az istenek, és miként nem), sem azt, hogy milyen az alakjuk, hiszen sok minden
akadályozza megismerésüket, többek között láthatatlanságuk és az emberi élet rövidsége (B4 DK).
Ezen agnosztikus bevezetés után a továbbiakban nyilván csak a vallás társadalmi szerepéről
értekezhetett. Prodikosz úgy véli, az emberek az ősidőkben az égitesteket, a folyókat, a kenyeret, a
bort és mindazt, ami az emberi élet hasznát szolgálja, kezdték istenként tisztelni (B5 DK).
Hasonlóképpen racionalizáló magyarázatot ad a vallás eredetére Kritiasz. A Sziszüphosz című
szatírjátékának egyik szereplője felvázolja az emberiség kiemelkedését a rendezetlen, állati sorból
(megjegyzendő, hogy a töredéket némelyek Euripidésznek tulajdonítják). Ennek fontos lépése a
törvény és jog bevezetése, mely az erőszakot és gőgöt rabszolgává tette. A törvény szabta
büntetéstől való félelem azonban csak a vétkek nyílt elkövetésétől tartott vissza; ezért eszelte ki egy
bölcs férfiú, hogy halhatatlan, isteni lények figyelnek bennünket, akik legbensőbb gondolatainkat is
ismerik, és hatalmuk van lesújtani ránk. A vallás eszerint nem egyéb, mint hasznos fikció, mely segít a
társadalom rendjének fenntartásában. Az efféle tanok hirdetőire sokan gyanakvással tekintettek.

       A szofisták természetfilozófiai gondolataikat jobbára a forgalomban lévő tanokból merítik,
logikai megfontolásaikat és érvelési technikáikat az eleaiaktól kölcsönzik, sőt még retorikájuk is a
szicíliai Teisziasz és Korax munkáját fejleszti tovább, akiket nem sorolnak a szofisták közé.
Legeredetibb gondolataik a beszéd (logosz) és a valóság közötti szakadék felfedezése (Gorgiasz),
illetve az objektív, a szemlélő vélekedésétől és szavaitól független valóság létének elutasítása
(Prótagorasz). E tanokat lehet filozófiai tételek gyanánt olvasni, melyek végső soron mégiscsak azt
mondják meg, hogy milyen a valóság, amikor a nyelvet a korábbi filozófusok naiv nyelvszemléletén
túllépve autonóm, a valóságot aktívan formáló tényezőként értelmezik. Egy másik olvasat szerint
viszont e tételek annak indoklását tartalmazzák, hogy miért kell a valóság megismerése helyett a
gyakorlat, az emberi élet alakítása felé fordulnunk – azaz kivezet a filozófiából, amennyiben annak
hagyományos célját elérhetetlennek nyilvánítja. A hagyomány ez utóbbi értelmezést támogatja:
egyrészt idővel a filozófusok elhatárolják magukat a szofistáktól, másrészt Iszokratész, aki a szofisták
tevékenységét folytató rétoriskolát alapít, gyakorlatias képzést kínál tanítványainak, és elutasítja az
emberi élet szempontjából haszontalan spekulációt (megjegyzendő azonban, hogy e gyakorlatias
képzettséget maga Iszokratész „filozófiának” nevezte, lásd pl. A vagyoncsere 266; 277).

      A szofisták jelentőségét elsősorban nem eredeti elméleti felfedezéseik adják, hanem a
tevékenységükhöz köthető kommunikációs forradalom. Ezekben az évtizedekben a görög kultúrában
általánosan elterjednek a vita és a meggyőzés logikai és retorikai technikái, melyet a szofisták
népszerűsítenek és fejlesztenek tovább. Ezekkel az eszközökkel nem csupán maguk a szofisták, a
politikusok vagy a pereskedők élnek, hanem a drámaírók, a történetírók, sőt a szakemberek (például
orvosok) is, akik meg akarják győzni hallgatóságukat mesterségük hasznáról a nyilvános vita terében
(erről tanúskodik a hippokratészi iratok gyűjteményének több darabja). A kulturális átalakulás másik
fő vonása az írásbeliség használatának megváltozása. A korai filozófusok általában egy vagy két
mesterművet írtak, ha egyáltalán írtak (Püthagorasz például nem). A szofisták a korábban szokásosnál
nagyobb mértékben éltek az írásbeliség adta lehetőségekkel, Prótagorasztól például tucatnyi mű
címét ismerjük. Nyomukban az egyéb „értelmiségiek” is valósággal ontani kezdik az írott műveket; a
filozófusok közül jó példa erre Démokritosz és Platón. A szofisták normává tették a beszéd, az érvelés
és az írás újfajta használatát, és ezzel olyan kulturális közeget hoztak létre, amely korábban nem
létezett. Platónnak, akinek fontos célja a szofisták kizárása a filozófiából, az ellenfelei által
elterjesztett argumentatív, retorikai és irodalmi eszközökkel kell dolgoznia. A szofisták maradandó
hatást gyakoroltak a görög-római civilizációra. Mint utaltunk rá, a Gorgiasztanítvány Iszokratész
iskolát alapít Athénban (i. e. 492-ben, néhány évvel korábban, mint Platón). A retorika hagyománya
ettől kezdve az antikvitás végéig a kultúra egyik meghatározó ereje, áthatja az oktatást, a közéletet és
az irodalom szinte minden formáját.

1.3.1. Szókratész és Platón
Szókratész és Platón a görög filozófia történetének legjelentősebb alakjai közé tartoznak. Kettejük
filozófiájának együttes tárgyalását az indokolja, hogy – mint rövidesen látni fogjuk – Szókratész
gondolatvilágát alapjában véve Platón közvetítésével, az ő értelmezésében ismerjük. Platón
dialógusai ellenállnak annak, hogy egyszerű történeti forrásként használjuk őket,
hiszen filozófiai értelmezését adják Szókratész tevékenységének. Szókratész filozófiájának
vizsgálatával tehát egyben Platón filozófiájának vizsgálatát is megkezdjük. E fejezetben először
Szókratész kérdésfeltevéseit tekintjük át a platóni ábrázolás alapján (1.3.1.1.), majd magára Platónra
összpontosítunk (1.3.1.2–1.3.1.8.), végül pedig röviden kitérünk Platón iskolája, az Akadémia
történetére (1.3.1.9.).

Szókratész (i. e. 469–399) athéni polgár volt. Nem tartozott a város előkelőségei közé, apja kőfaragó,
anyja bábaasszony. A peloponnészoszi háborúban katonaként példásan teljesítette kötelességét.
Mind a demokraták, mind pedig az oligarchák uralma idején bátran szembeszállt a hatalommal,
amikor megítélése szerint jogtalanságra próbálták rávenni: nem volt hajlandó részt venni az
arginuszai győztes hadvezérek elítélésében, sem pedig a harminc zsarnok által elrendelt
letartóztatásokban. Filozófiai tevékenységét élőszóban fejtette ki, műveket nem írt. Gondolkodása és
személyisége egyaránt rendkívüli volt, számos lelkes követője támadt a fiatalok körében. Szókratészt
az athéniak 399-ben, a peloponnészoszi háború vége és a demokrácia helyreállítása után nem sokkal
istentelenség vádja alapján elítélték és kivégezték.

A perben, melynek részleteit elsősorban Platón Szókratész védőbeszéde című írásából ismerjük, két
konkrét vádpont szerepelt: vádlói szerint Szókratész nem tisztelte a város isteneit, hanem új
isteneket vezetett be helyettük, és megrontotta az ifjúságot. Az első vád alapja az volt, hogy
Szókratészt állítása szerint számos esetben egy belső hang tartotta vissza bizonyos cselekedetektől,
melyet egy isteni lénynek (daimonion) tulajdonított. A második, erkölcsi jellegű vád nyilván politikai
vonatkozásokkal bírt, hiszen Szókratész tanítványi köréhez olyan arisztokraták is tartoztak, akik részt
vettek a korábbi oligarcha puccsokban (például Kritiasz, a harminc zsarnok egyike, és Kharmidész,
mindketten Platón rokonai). Szókratészról – többek között Arisztophanész Felhők című komédiája
nyomán – már korábban elterjedt a városban, hogy „az égi jelenségeket vizsgálja”, vagyis az égitestek
isteni voltát megkérdőjelező természetfilozófiai elméleteket alkot, továbbá hogy „a gyengébb érvet
erősebbnek tünteti fel”, azaz a vita és szónoklat manipulatív eszköztárát alkalmazza, és másokat is
erre tanít. Az előbbi vádakkal szemben Szókratész megkísérelte megmutatni, hogy az istenséggel való
személyes kapcsolata nincs ellentétben az állami vallási kultuszokkal, és hogy az ifjak megrontásának
vádját mind az érintettek, mind rokonaik cáfolják (nem is beszélve arról, hogy vádlói még soha nem
gondolkoztak el komolyan az ifjak nevelésének kérdésén). Ami az utóbbi, a természetfilozófusokkal és
a szofistákkal szemben szokásos vádakat illeti, ezek nem egészen illettek Szókratészre. Lehetséges,
hogy pályájának bizonyos szakaszában érdeklődött a kozmológiai elméletek iránt, de nem támasztja
alá hitelt érdemlő forrás, hogy ő maga is kidolgozott volna ilyeneket, és perében tagadta e
vádpontot. A szofistáktól szintén megkülönböztette magát, mondván, hogy nem ígéri, hogy hallgatóit
bármire is tanítaná, és fizetséget sem kér tanításáért. Magyarázata szerint cáfolataival rá akarta
ébreszteni polgártársait tudatlanságukra, és kutatásra, vizsgálódásra ösztökélni őket – a morális
tudás megszerzése ugyanis döntő fontosságú az emberi élet szempontjából. A per során Szókratész
ragaszkodott e tevékenység folytatásához, melyet meggyőződése szerint isteni parancs rendelt el
számára, a város ítélete elől elmenekülni nem akart, inkább vállalta a halált (ennek indokaihoz lásd
Platón Kritón című dialógusát).

      Szókratész tevékenységét a filozófiatörténet-írás korszakhatárnak tekinti: a korai görög
filozófusokat „preszókratikusoknak” szokás nevezni. Szókratész gondolatvilága csakugyan különbözik
a 6–5. század kozmológusaiétól, hiszen érdeklődésének középpontjában nem a természeti világ,
hanem etikai és ezekkel összefüggő logikaiismeretelméleti kérdések állnak. Ebben a tekintetben
persze hasonlít a szofistákhoz, akik szintén nagy figyelmet fordítottak e témákra. Ugyanakkor
Szókratész a szofistákkal is szembeállítható mind életmódja, tevékenysége, mind pedig
meggyőződései tekintetében. A legszembeszökőbb különbségek a következők: 1. Szókratész azt állítja
magáról, hogy nem bír tudással; 2. tagadja, hogy tanító tevékenységet folytatna, és ennek
megfelelően tandíjat sem szed követőitől; 3. Athénban él, nem árulja tudományát idegen
városokban; 4. nem foglalkozik retorikával; 5. nem alkot írott műveket; 6. feltételezi, hogy léteznek
objektív etikai mércék; 7. úgy gondolja, az ember boldogsága szempontjából ezen objektív mércék
elsajátítása – az erényekre vonatkozó tudás megszerzése – döntő fontosságú. Szókratész a szofisták
felvetéseire reagálva újítja meg a filozófiát, ugyanabban a kulturális közegben mozog, mint ők,
azonban – szemben némely újabb értelmezéssel – semmiképpen nem sorolható közéjük.
Tevékenységének hatása felmérhetetlen. Tanítványai közül többen önálló filozófiai irányokat
indítottak útjukra. Antiszthenészt tekintik elődjüknek a cinikusok, Arisztipposzt a kürénéi hedonisták,
Eukleidészt a megaraiak (e szókratikus irányokhoz lásd 1.3.3.1.). Tanítványai közül messze a
legfontosabb Platón, akinek befogadástörténete ugyanilyen szerteágazó. Szókratész a cinikusok és a
Platón-követők közvetítésével a sztoikus iskolára is komoly hatással volt.

Platón (i. e. 424/423–347) Előkelő athéni család sarja. Ifjúkorában politikai ambíciókat táplált,
azonban a harminc zsarnok uralmának törvénytelenségei, majd Szókratész pere és elítéltetése
elfordították a politikától. Megfordult Dél-Itáliában, ahol megismerkedett a püthagoreizmussal,
valamint a szicíliai Szürakuszaiban. 387-ben Athénban megalapította iskoláját, az Akadémiát, mely az
i. e. 1. századig a tudomány és filozófia fontos központja maradt. Még kétszer elutazott
Szürakuszaiba, hogy az ifjú II. Dionüszosz türannoszt megnyerje tanításának és rávegye az állam
reformjára. Politikai erőfeszítései balul ütöttek ki. A türannosz nevelésére irányuló próbálkozásai
csődöt mondtak, sőt, alig tudott baj nélkül szabadulni az udvarból. Barátja, az uralkodócsaládhoz
tartozó Dión száműzetésbe kényszerült, majd fegyverrel űzte el Dionüszoszt, ráadásul Diónt az
Akadémia egyik tagja gyilkolta meg (ezen eseményekhez lásd Platón kétes hitelességű VII. levelét,
valamint Plutarkhosz Dión-életrajzát).

    Platón íróként és filozófusként egyaránt a legnagyobbak közé tartozik. A szókratikus irodalom
műfajából kiindulva létrehozta a filozófiai dialógus egyedülálló formáját. Szókratész élete és halála
szemlátomást óriási hatással volt rá (lásd pl. Phaidón 118A), és az ő kérdésfeltevései jelentették
számára a leginkább meghatározó szellemi indíttatást. Emellett persze sok szállal kötődik
Parmenidészhez, Hérakleitoszhoz és a püthagoreusokhoz is. Dialógusainak többségében Szókratészre
osztja a beszélgetés irányítójának szerepét, ő maga meg sem jelenik a színen szereplőként, úgy tűnik,
tudatosan mestere mögé rejtőzik. Folytatja Szókratész etikai és logikai vizsgálódásait. Megkíséreli
megteremteni Szókratész etikai meggyőződéseinek ismeretelméleti, metafizikai és lélekfilozófiai
alapjait, emellett vizsgálódásait a politikára és a természeti világra is kiterjeszti. Platón az első, aki
megkíséreli meghatározni a filozófia mibenlétét, meghúzza a terület határait, értelmezi
hagyományait és intézményes formát ad e tevékenységnek. Iskoláján, tanítványain és dialógusain
keresztül meghatározta a filozófia történetének további alakulását. Az Óakadémia filozófusai, az
iskolából halála után kivált tanítványa, Arisztotelész és követői, a szkeptikus Akadémia gondolkodói
és császárkori platonikusok más és más módon mind Platón nyomdokain haladtak.

      Mint említettük, Szókratész nem hagyott hátra írott műveket, így filozófiáját csupán másodlagos
forrásokból próbálhatjuk rekonstruálni. Ezek közül az egyik, Arisztophanész Felhők című komédiája,
melyet 423-ban mutattak be, nem tarthat igényt hitelességre, hiszen – bár Szókratész egy-egy
jellemző vonását is megemlíti – alapjában a természetfilozófusokról és a szofistákról elterjedt
közhelyeket aggatja rá. Szókratész pere és halála heves vitákat váltott ki Athénban. Tudomásunk van
Szókratész ellen írt fiktív vádbeszédről, melyet egy Polükratész nevű szofista írt, tanítványai pedig
különféle munkákat szerkesztettek mesterük védelmében. Ezek közül a legfontosabbak
Platón Szókratész      védőbeszéde és Kritón című     munkái,       valamint      Xenophón Emlékeim
Szókratészról című műve. Xenophón nem filozófus, hanem katona, politikus és gazdasági szakember.
Szókratikus műveit zömében jóval később, és igen nagy valószínűséggel Platón írásainak ismeretében
írta meg. Arisztotelész, Platón legjelentősebb tanítványa filozófiatörténeti áttekintésében szintén
kitér Szókratész munkásságára (Met. I.6). Lehetséges, hogy Platóntól független információkra is
támaszkodhatott, esetében azonban még több okunk van feltételezni, hogy Szókratész-képét Platón
felfogása határozza meg. Platón értelmezése ily módon jelentős mértékben elfedi Szókratészt.

      További probléma, hogy Platón dialógusaiból nem is egy, hanem legalább két különböző
Szókratész-kép bontakozik ki. A művek egy csoportjának ábrázolása szerint Szókratész etikai
kérdéseket vet fel, anélkül, hogy bármilyen határozott válaszhoz jutna. E csoportba a következő
munkák tartoznak: Szókratész védőbeszéde, Kritón; Lakhész, Lüszisz, Euthüphrón, Kharmidész;
Kisebbik Hippiasz, Ión, Prótagorasz, Gorgiasz. A dialógusok egy másik csoportjában (Lakoma,
Phaidón, Állam, Phaidrosz) Szókratész nem kérdez, hanem pozitív tanításokat fejt ki. Tanításának
tartalma is eltérő: nem csupán etikai, hanem lélekfilozófiai, ismeretelméleti, metafizikai és politikai
elméleteket is képvisel. Egy széles körben elterjedt nézet szerint Platón korai dialógusaiban
mesterének megörökítésére szorítkozik, ily módon az elsőként említett értelmezés a történeti
Szókratész egészében véve hű ábrázolásának tekinthető, míg a második csoport munkáiban, a
középső korszak dialógusaiban (és a kései dialógusok némelyikében) saját filozófiai téziseit adja
Szókratész szájába. Ám egyrészt a Platón-életmű korszakolására használt nyelvstatisztikai
módszerekkel nyert első dialóguscsoport a fejlődéstörténeti értelmezés „korai” dialógusai mellett
„középső” dialógusokat is tartalmaz (lásd a Platón fejlődése részt). Másrészt kérdéses, hogy Platón
bármikor is pusztán Szókratész megörökítésének szándékával fogott volna munkához. A „korai”
dialógusok ábrázolása – még ha közelebb áll is az eredetihez – szintén Szókratész tevékenységének
filozófiai értelmezése, így kevés esélyünk van annak eldöntésére, hogy pontosan hol érnek véget a
mester, és hol kezdődnek a tanítvány gondolatai. Mindennek tudatában vizsgáljuk meg Platón
elsőként említett Szókratész-ábrázolását.
1.3.1.1. Szókratész: a lélek, az erények és a cáfolat módszere

1.3.1.2. A formák elmélete: a formák ismeretelméleti, etikai és ontológiai szerepe

1.3.1.3. A formák elmélete: kérdések és válaszok

1.3.1.4. A lélek

1.3.1.5. A természeti világ

1.3.1.6. Etika és politika

1.3.1.7. Költészet, szofisztika és filozófia

1.3.1.8. A dialógusok és az íratlan tanítás

1.3.1.9. Az Óakadémia

1.3.1.1. Szókratész: a lélek, az erények és a cáfolat módszere
Szókratész filozófiája elválaszthatatlanul összefonódik rendkívüli személyiségével. Számolnunk kell
persze azzal, hogy tanítványai idealizáltan ábrázolják őt: Platón dialógusait olvasván sokszor az a
benyomásunk, hogy Szókratész maga a két lábon járó filozófia. „Szókratész” a későbbi ókor filozófiai
irodalmában is az ideális filozófust testesíti meg. Annál is inkább érdemes a platóni ábrázolásból,
mely e hagyomány kiindulópontját adta, Szókratész személyes vonásait kiemelnünk. Szókratész
viselkedése gyökeresen eltér a tipikus athéni polgárétól. Külső megjelenését tekintve igénytelen, a
fizikai fájdalmakkal és gyönyörökkel szemben egyaránt közömbös, nem törekszik vagyon, politikai
befolyás vagy hírnév megszerzésére. Gondolkodása öntörvényű, több esetben bizonyságát adja, hogy
akkor sem hajlandó meggyőződése ellenében cselekedni, ha ezzel életét kockáztatja.
Nonkonformizmusa részint az észérvekhez való ragaszkodásán alapul (Kritón 46B), részint azon a
meggyőződésén, hogy filozófiai tevékenységével isteni parancsot teljesít (Védőbeszéd 28D–29A).
Szókratész nem csupán nem ír, hanem szóban sem ad elő pozitív filozófiai tantételeket, ehelyett
inkább mások nézeteit vizsgálgatja. Beszélgetőtársai között korának társadalmi és intellektuális
tekintélyei, politikusok, költők és szofisták, valamint a város előkelő fiatalemberei mellett egyszerű
mesterembereket, sőt rabszolgákat is találunk. Beszélgetési stílusa rejtélyes és zavarba ejtő. Noha
folyvást önnön tudatlanságát hangsúlyozza, mindig megőrzi fölényét a vita során. Cáfoló módszerével
megfosztja beszélgetőpartnereit meggyökeresedett meggyőződéseiktől, ám ezek helyett nem ad a
kezükbe pozitív tanítást, hanem rájuk bízza a felvetett kérdések megoldását. Ez az eljárás egész
lényében érinti a beszélgetőpartnert, arra kényszeríti, hogy „számot adjon életéről” (Lakhész 187E).
Szókratész iránt éppen ezért nehéz lehetett közömbösnek maradni, számos polgártársából heves
ellenérzést vagy fenntartás nélküli rajongást váltott ki.

      Tekintsük most át a szókratészi cáfolat (elenkhosz) szokásos lépéseit. 1. Szókratész
megfogalmazza kérdését, mely legtöbbször egy, az adott életszituáció szempontjából fontos etikai
erény mivoltára irányul (pl. „mi a bátorság?”). 2. Beszélgetőpartnerét ráveszi, hogy próbáljon
meghatározást adni az illető erényről („a bátorság a lélek állhatatossága”). 3. Szókratész kérdései
nyomán a kérdezett további tételeket fogad el sajátjának („a bátorság szép dolog”; „az esztelen
állhatatosság rút”). 4. Szókratész rámutat, hogy az utóbb elfogadott tételekből az eredeti
meghatározás tagadása következik, ezért el kell vetnünk azt („nem igaz, hogy a bátorság
állhatatosság”, Lakhész 192E–193B). Az eredeti meghatározás cáfolata után annak javított
változatával tesznek próbát, vagy valamilyen új meghatározást vetnek fel. Miután valamennyi
definíciókísérlet kudarchoz vezet, és nem kínálkozik több lehetőség, a kérdezett
az aporia („kiúttalanság”, „tanácstalanság”, „zavar”) állapotába jut.
      Mire lehet jó ez az eljárás? Először is tisztáznunk kell, hogy miért tartja olyan fontosnak
Szókratész      az    erények       meghatározását.        A    görög     kultúrában     az      erény,
kiválóság (areté) hagyományosan azon alapvető értékeket foglalja magában, amelyek alapján egy
magára valamit is adó embernek érdemes berendeznie életét. Ilyen például a bátorság, a józan
önmérséklet vagy az igazságosság. Ezek nem csupán az egyén tulajdonságait jelölhetik, hanem az
állami közösségben megvalósuló értékeket is. Az 5. században az erények értelmezése társadalmi,
politikai összefüggésben vitatottá válik, és a szofisták körében számos elméleti álláspont jelenik meg
a kérdésben. Az erények meghatározására Szókratész szerint gyakorlati célokból van szükség. A
hadvezér Nikiasznak és Lakhésznek többek között azért kellene tudniuk, hogy mi a bátorság, hogy
tanácsot adhassanak barátaiknak, milyen nevelő segíthetné fiaikat ezen erény
elsajátításában (Lakhész). Euthüphrónnak, aki önmagát a vallási ügyek szakértőjének tartja, és éppen
tulajdon apját készül feljelenteni istentelenségért, tisztában kellene lennie a jámborság, istenesség
mibenlétével (Euthüphrón). Szókratész úgy gondolja, hogy egy és ugyanazon forma (eidosz) valósul
meg minden egyes erényes cselekedetben, így az erény meghatározása olyan mintát ad a kezünkbe,
amely alkalmas a vitás esetek eldöntésére (Euthüphrón 5D, 6E). Tágabb értelemben az erényre
irányuló vizsgálódások annak az alapvető kérdésnek a megválaszolásában segítenek bennünket, hogy
hogyan kell élnünk (vö. Állam 352B).

       Szókratész hangsúlyozza, hogy az erények a lélekhez (pszükhé) tartoznak. Ezzel a test és a lélek
szembeállításának tanítását feltételezi, amely az orphikus és a püthagoreus hagyományból terjedt el
az 5. század folyamán. Szókratész azonban e tradícióktól (és Platóntól) eltérően a test és a lélek
szembeállítását nem kapcsolja össze a lélekvándorlás vagy a túlvilági büntetés, illetve jutalom
tanításával, sőt úgy tűnik, a lélek halhatatlanságának tétele mellett sem kötelezi el magát
határozottan (Védőbeszéd 40C skk.). Szintén kevéssé valószínű, hogy kidolgozta volna a test és a lélek
szembeállításának metafizikai vonatkozásait, melyeknek később Platón oly nagy figyelmet szentel. A
megkülönböztetés számára mindenekelőtt gyakorlati jelentőséggel bír: nézete szerint az embernek
elsősorban nem anyagi jólétével vagy a testével, hanem a lelkével kell törődnie. Az ember valódi
énjét a lélek alkotja, az életben tehát mindenekelőtt lelkének megfelelő állapotára kell ügyelnie,
vagyis az erényre kell szert tennie. Ebből Szókratész azt a meglepő tételt vezeti le, hogy jobb
igazságtalanságot elszenvedni, mint elkövetni, hiszen az utóbbi a léleknek válik kárára (Gorgiasz 474C
skk.).

      Egy második kérdést is tisztáznunk kell még Szókratész cáfoló módszerével kapcsolatban: miért
kell elfogadnunk, hogy egy erény birtokosa képes meghatározást adni róla, és ily módon tudással
bírhat rá vonatkozólag? Ebben a kérdésben a szókratészi morálpszichológia ad némi útbaigazítást. Az
erényes emberrel szembeni említett követelmény többek között azért tűnik különösnek számunkra,
mert hajlamosak vagyunk elfogadni, hogy az erény nem lehet pusztán ismeretek kérdése, hanem
egyéb, nem racionális lelki képességeink – vágyaink és érzelmeink – megfelelő működését is
magában foglalja. Ez a nézet Platón és Arisztotelész pszichológiai modelljére megy vissza, mely
feltételezi, hogy a lelken belül az értelem és az irracionális vágyak összeütközésbe kerülhetnek
egymással. Ilyenfajta konfliktus az akraszia (fegyelmezetlenség vagy akaratgyengeség, szó szerint:
erőtlenség). A fegyelmezetlen ember egy bizonyos módon vélekedik arról, mit kellene tennie az adott
helyzetben, ám mégis, jobb meggyőződése ellenére, irracionális vágyainak engedve cselekszik.
Szókratész azonban tagadja e jelenség létezését (Prótagorasz 352A–357E). Érvelése szerint minden
cselekvés mozgatórugója a jóra – saját javunkra – irányuló vágy. Ebből az a meglepő tétel adódik,
hogy „senki nem tesz rosszat készakarva” (Prótagorasz 345D; Menón 77C skk.). A hitvány, rossz
cselekedetek magyarázata nem a léleknek valamiféle természeténél fogva értelem nélküli, sőt az
értelemmel szembeszegülő részében vagy képességében keresendő, hanem abban, hogy a cselekvő
téves vélekedéseket táplál arra vonatkozóan, hogy valójában mi is szolgálja a javát. A hitványság
eszerint nem egyéb, mint tudatlanság a jó és a rossz kérdésében. A kiváló ember a hitványtól először
is abban különbözik, hogy igaz meggyőződések alapján cselekszik. Meggyőződései emellett nem
pusztán vélekedések, hanem tudássá, vagyis a jóra és a rosszra vonatkozó ismeretek átfogó
rendszerévé állnak össze, melyet sem az élet váratlan fordulatai, sem pedig ellenérvek nem
ingathatnak meg. Az erény eszerint tudás. Ezért várhatja el Szókratész az erényes embertől, hogy
képes legyen számot adni önnön kiválóságának mibenlétéről. Platón gyakran sejteti, hogy Szókratész
felfogásában minden erény egy és ugyanaz. Az erények egységének tétele mögött nyilván az a
gondolat rejlik, hogy a jóra és a rosszra vonatkozó tudás egységes és oszthatatlan, hiszen ha
ismereteink részlegesek, akkor nem tudással, legfeljebb helyes vélekedésekkel bírhatunk.

     Szókratész intellektualista etikája, mely egyedül az értelem állapotától teszi függővé az ember
és cselekedetei etikai értékelését, az emberi természetről alkotott felfogásában gyökerezik.
Említettük, hogy Szókratész az ember legfontosabb összetevőjének a lelket tekinti. Ehhez most annyit
tehetünk hozzá, hogy felfogásában a lélek voltaképpen azonos az ésszel. Szókratész elgondolása az
észről erősen különbözik a modern észkoncepcióktól. Először is, elmélete szerint az ész valamiképpen
eleve tartalmazza azokat az ismereteket, amelyek szükségesek az élet vezetéséhez. Másodszor,
Szókratész nem különíti el az észt a vágyaktól. Az ész ily módon nem pusztán a megismerés eszköze,
hanem cselekvést motiváló erő, sőt önmagában elégséges cselekvéseink magyarázatára: nincs olyan
cselekedet, melyet ne a cselekvő valamilyen meggyőződésére vezethetnénk vissza.

      Eddigi két kérdésünk vizsgálata nyomán kezd kirajzolódni Szókratész cáfoló módszerének
célkitűzése. Szókratész saját állítása szerint nem bír tudással a meghatározandó erényre
vonatkozólag, csupán annyival tart előrébb beszélgetőpartnereinél, hogy tisztában van saját
tudatlanságával (Védőbeszéd 21D). A cáfolat hatására a kérdezettnek, aki gyakran azt hiszi, sőt
kifejezetten állítja magáról, hogy tudja, mi a keresett erény, be kell látnia tudatlanságát e téren;
szerencsés esetben ez a tapasztalat további kutatásra ösztökéli. Azt gondolhatnánk, hogy Szókratész
szerint a jó, az erényes élet az igazság folytonos kutatásában áll, mely lényegénél fogva lezárhatatlan
folyamat, és cáfolataival e vizsgálódó életforma irányába próbálja terelgetni vitapartnereit. Ám ennek
ellentmond az erény rendszerszerű tudásként való felfogása, és az, hogy az élet vezetését az erényre
kellene alapoznunk. Szókratésznek eszerint egy további, ambiciózusabb célja is lehetett eljárásával.
Feltételezhette, hogy a helyes vélemények eleve benne rejlenek a lélekben, csak éppen hamis
vélemények is keverednek közéjük, és hogy a cáfolat módszeres alkalmazásával megszabadulhatunk
a hamis vélekedésektől. Ezen a módon tudásra tehetünk szert, ami már kiállja a keresztkérdések
próbáját.

1.3.1.2. A formák elmélete: a formák ismeretelméleti, etikai és
ontológiai szerepe
A Menónban Szókratész – az előző szakaszban vizsgált ábrázolástól eltérően – pozitív tanításokat fejt
ki. Platón itt az elenkhosznak is egyértelműbb interpretációját adja: eszerint a cáfolat egy átfogóbb
módszer    része,   mely    pozitív   ismeretekhez    vezet.   Szókratész    cáfolataival   megfosztja
beszélgetőpartnerét alaptalan hiedelmeitől, és aporiába juttatja, sőt valósággal megbénítja, ahogyan
a zsibbasztó rája teszi áldozatával. Eljárása azonban korántsem öncélú. Álláspontja szerint az igaz
ismeretek eleve benne rejlenek a lélekben, amely jelenlegi életünket megelőzően is létezett. Amit
tanulásnak szokás nevezni, nem egyéb, mint visszaemlékezés (anamnészisz) ezekre az ismeretekre. A
cáfolat e visszaemlékezést készíti elő. Az igazság kutatásának folyamatában két szakaszt
különíthetünk el: 1. Az első, negatív szakaszban cáfolatot nyernek téves vélekedéseink, melyek
útjában állnak a valódi tudásnak. Csak tudatlanságunk belátása nyomán ébredhet fel bennünk az
igény az igazság felkutatására. 2. A második, konstruktív szakaszban felszínre hozzuk a lélekben rejlő
ismereteket. A döntő mozzanat itt valamilyen új szempont felfedezése, amelynek alapján
meghaladhatjuk az első szakaszban feltárt dilemmákat. (Jó példa erre a kutatás paradoxonának
megoldása. Menón érvelése szerint sem azt nem kutathatjuk, amit ismerünk, sem azt, amit nem
ismerünk; az előbbi esetben ugyanis nincs szükség kutatásra, az utóbbi esetben pedig még akkor sem
tudnánk azonosítani kutatásunk tárgyát, ha véletlenül rátalálnánk. Szókratész az „ismeret”
fogalmának     újraértelmezésével      oldja   fel   e   dilemmát:    az anamnészisz-elmélet   mutatja,
hogy részleges ismereteink is vannak, melyek megkívánják a további kutatást, és megfelelő kiindulást
nyújtanak ahhoz.) A Menón kifejtett formában megkülönbözteti egymástól a tudást (episztémé) és a
helyes   vélekedést (orthé      doxa). Az   előbbi   „meg   van   kötözve   a   magyarázatot   megadó
gondolatmenettel”, vagyis valamilyen nagyobb ismeretegészbe, rendszerszerű összefüggésbe
illeszkedik, ezért megingathatatlan. Az utóbbinak viszont nem tudjuk okát adni, ily módon könnyen
elillan a lélekből (97C–98A).

     A Menónban a formák (eidosz) a tudás és a meghatározás lehetséges tárgyaiként szerepelnek,
ám e tárgyalás nem megy túl a definíciós dialógusok formafogalmán. F forma 1. egy és ugyanaz
minden f dologban, 2. ez az, aminek révén minden f dolog F, és 3. erre vonatkozik F meghatározása
(Menón 71E skk.; vö. Euthüphrón 5D, 6D). A Phaidón a visszaemlékezés tárgyait kifejezetten a
formákban jelöli meg: a lélek testbe költözése előtt a formákat szemlélte (értsd: minden
tapasztalattól függetlenül rendelkezik a formák ismeretével), és az érzéki tapasztalatok nyomán a
formákra emlékszik vissza. A formáknak itt Platón az eddigiek mellett egy sor további jellemzőt
tulajdonít (65D–66A; 78C–79A; 74A–C). 4. A formákat nem érzékelhetjük, hanem egyedül
értelmünkkel ragadhatjuk meg, szemben az érzékelhető testekkel. 5. A formák nem változnak és
örökké egyformák, míg az érzékelhető dolgok szüntelen változásban vannak. 6. F formáról nem
mondhatjuk, hogy nem F lenne, szemben a szokásos f dolgokkal, melyekben az ellentétek egyszerre
vannak jelen. Például maga az egyenlőség éppen az, ami, és nem fér hozzá az egyenlőtlenség, míg az
egyenlő kövek vagy fadarabok bizonyos tekintetben egyenlők egymással, más tekintetben viszont
nem azok. Az ellentétek együttes jelenléte, illetve az ettől való mentesség talán a legfontosabb
kritériuma az érzékelhető dolgok és a formák megkülönböztetésének. Ez a szembeállítás visszatérő
motívum      az     ideaelmélet       tárgyalásaiban     (Nagyobbik     Hippiasz 293A–B; Lakoma 210E–
211A, Állam 479A–B, 523A–525E; Parmenidész 128E–130A). Az egyik lehetséges értelmezés szerint
Platón az F tulajdonságú dolgokat veti össze magával az F formával (mondjuk a szép tárgyakat a
széppel). Érvelhet azonban amellett is, hogy maga az F forma nem lehet azonos semmilyen
megfigyelhető típussal vagy tulajdonsággal (pl. a szép nem lehet egyszerűen az élénk szín, hiszen ez
utóbbi bizonyos összefüggésekben szép, más összefüggésben viszont nem az). A Phaidón nagy súlyt
fektet a formák magyarázó funkciójára 2.: minden F tulajdonsággal bíró dolog F formában való
részesedése révén F. A „részesedés” (metekhein) terminológiája – mint azt Platón kifejezetten jelzi –
tisztázatlanul hagyja a forma és az érzékelhető dolog viszonyát (100C–D). Platón minden bizonnyal
úgy véli, hogy a Phaidónban bevezetett jellemzőkre is szükség van ahhoz, hogy a formák betölthessék
magyarázó funkciójukat, és hogy a meghatározások megfelelő tárgyainak tekinthessük őket.

     Az ideaelmélet nagyszabású hipotézis, mely a jelenségek széles körét kívánja magyarázni.
Legmarkánsabb megfogalmazásai a Lakomában, a Phaidónban, az Államban és a Phaidroszban
találhatók. Platón feltételezi az erények ideáinak létét, ezzel biztosítja a feltétlen, az egyén és a
közösség kényétől-kedvétől egyaránt független mércéket, melyek kulcsfontosságúak etikai és
politikai elmélete szempontjából. A formák szerepe Platón felfogásában ennél is átfogóbb. A
tapasztalati      világ     dolgai     a    formáknak      köszönhetően      bírnak      tulajdonságaikkal.
A Phaidón fejtegetéséből az is kiderül, hogy a formák között meghatározott fogalmi-logikai jellegű
viszonyok állnak fenn (103C skk.). Egy adott F forma bizonyos egyéb formákkal szükségképpen együtt
jár, másokat viszont kizár (pl. minden hármas csoport szükségképpen páratlan, és nem lehet páros).
Ily módon a formák nem csupán az etikai és a politikai cselekvés normáit biztosítják, hanem általában
véve is meghatározzák a valóság szerkezetét.

     A formák etikai és ontológiai szerepe – melyre a következőkben még visszatérünk – szorosan
összefügg ismeretelméleti funkciójukkal. Ezt az Állam V. könyvének tárgyalása mutatja meg a
legvilágosabban (476C–480A). Szókratész itt a tudás (episztémé) és a vélekedés (doxa) közötti
különbséget azzal magyarázza, hogy az ismeret e fajtái különböző tárgyakra vonatkoznak
(a Menónban ilyesmiről nem volt szó). Fejtegetése szerint a tudás létezőre, a nem-tudás nem
létezőre irányul, a vélekedés pedig, amely a nem-tudásnál világosabb, a tudásnál homályosabb, olyan
tárgyakra, amelyek a lét és a nemlét között foglalnak helyet. Ebben az összefüggésben „lét” alatt nem
érthetünk egzisztenciát (egy tárgy létezését vagy egy tényállás fennállását), mert a vélekedés tárgyai
platóni leírásának ebben az olvasatban nem sok értelme volna. Az egzisztenciának ugyanis nincsenek
fokozatai: valami vagy létezik, vagy sem. A szöveg jobb értelmet ad, ha a létige úgynevezett kopulatív
használatát vesszük alapul („x az y [van]”). Ezen interpretációban a tudás tárgyai, melyeket
Szókratész a formákkal azonosít, azon az alapon nevezhetők „létezőknek” vagy „valóban létezőknek”,
hogy valóban azok, amik. F forma valóban F, például a szép ideája valóban szép. A formákat éppen
azért tarthatjuk a megismerés megbízható tárgyainak, mert mentesek az ellentétek együttes
jelenlététől. Ezzel szemben a vélekedés tárgyai, a tapasztalati világ szokásos jelenségei csak bizonyos
megszorításokkal azok, amik. Egy f dolog egyszerre F [van] és nem[van] F. Például a „sok szép dolog”
mindegyike csak bizonyos időben, vonatkozásban és összehasonlításban szép, más tekintetben nem
szép. (A „sok szép dolog” alatt megint csak inkább érthetünk tapasztalati úton megfigyelhető
típusokat vagy tulajdonságokat, mint egyedi dolgokat.) Az efféle tárgyak a formáknál kevésbé
megbízható tárgyai a megismerésnek.

     Az      ideaelmélet     tárgyalásai   módszertani,   tudományelméleti     kérdésekre     is    kitérnek.
A Phaidónban Szókratész bemutatja az ún. hipotetikus módszert (99D–101E; lásd még a Menón 86E
skk. idekapcsolódó fejtegetését is). Egy adott p tételt azzal támaszthatunk alá, hogy egy általunk
szilárdnak     ítélt,     nagyobb    általánosságú q alaptételt   veszünk    fel   (ez    utóbbit     nevezi
Platón hüpotheszisznek), melynek segítségével p igazolható, és ellenőrizzük, hogy q nem vezet-e
ellentmondó következményekhez. Ezen a módon igazolja Szókratész a dialógusban a lélek
halhatatlanságának tételét az ideaelméleti hipotézisre támaszkodva. A továbbiakban magát a q tételt
is ugyanígy vizsgálat tárgyává tehetjük, ezúttal egy újabb r tételt véve alapul. A vizsgálódást addig
folytatjuk, míg „valami elégségeshez nem érünk”. Platón itt valószínűleg csupán egy adott kérdés
szempontjából kielégítő hipotézisre gondol, nem pedig valamiféle végső megalapozást biztosító
elvre.

     Az Államban Platón nagyszabású tudománykoncepciót vázol fel az ún. vonalhasonlathoz
kapcsolódóan (509D–511E; 521C–535A). A vonalhasonlat a valóság fokait szemlélteti egy szakasszal,
melyet először két egyenlőtlen részre osztunk, majd az így kapott két részt az első osztás arányában
osztjuk további két-két részre. A négy szakasznak rendre a képmások (árnyékok, tükröződések és
egyéb illúziók), az érzékelhető tárgyak, a matematika által tanulmányozott formák és az ideák
felelnek meg. Ezekre a tárgyakra különböző megismerési módok vonatkoznak, melyek egyre közelebb
jutnak az igazsághoz: a találgatás (eikaszia), a meggyőződés (pisztisz), a gondolkodás (dianoia) és a
megértés (noészisz). Az    előbbi    kettő   a    vélemény (doxa) fajtája,    az    utóbbi    kettő    a
tudásé (episztémé). A dianoia, a következtető gondolkodás jellemzőit Platón a matematikai
bizonyításokon mutatja be: ezek tovább már nem vizsgált alaptételekre (hipotézisekre)
támaszkodnak, ezekből kiindulva haladnak következtetéseik felé, és eközben érzékelhető képeket
hívnak segítségül. A noészisz, a megismerés legmagasabb formája a dialektika tudományának alapja.
A dialektika – a matematikai tudományokról eltérően – önmagukban, képmások nélkül vizsgálja az
ideákat, a feltevéseket feltevésekként kezeli, és nem a végkövetkeztetések, hanem a kiindulópontok
felé tart, míg a hipotéziseket felszámolva eljut „a feltétel nélküli kezdetig” (anüpothetosz arkhé). A
dialektika segítségével adhatunk számot az egyes formák mibenlétéről, és végül ez a vizsgálódás
vezet el a jó ideájának a többi formától való elhatárolásához is. A dialektika által feltárt „feltétel
nélküli kezdetnek” bizonyára köze van a jó ideájához, ám a kifejtés ezen a ponton nem teljesen
világos.

     Történetileg a platóni ideaelméletnek nem egyedül a szókratészi definíciókereséshez van köze,
hanem Parmenidészhez és a Parmenidész utáni preszókratikus elméletekhez is. Parmenidész szigorú
logikai érveléssel rögzítette azon ontológiai ismérveket, melyeket a tudás tárgyának ki kell elégítenie.
Az 5. század második felének természetfilozófusai, Empedoklész, Anaxagorasz és Démokritosz
ragaszkodnak a sokféleség és a változás lehetőségéhez, ám alapjában elfogadják Parmenidésznek a
tudás tárgyával szemben támasztott ontológiai követelményeit. Elméletükben ily módon a valóság
alapvető építőelemei (pl. a démokritoszi atomok) a parmenidészi létező vonásait mutatják. Ugyanez
áll a platóni ideákra is: az ideák nem keletkeznek, nem pusztulhatnak el, változatlanok,
oszthatatlanok, homogének, valódi létezők, és mindegyikük egy. Platón szóhasználata az Államban, a
tudás és a vélekedés különbségére vonatkozó fejtegetésben, valamint a Lakomában (210E–211A)
nyilvánvalóvá teszi ezt az összefüggést. Az ideák ugyanakkor eltérnek az említett preszókratikus
elméletek elemi létezőitől annyiban, hogy nem fizikai összetevői a tapasztalati világ tárgyainak,
hanem tulajdonságaikat magyarázzák, és hogy a valóság szerkezetének magyarázata mellett az etikai
elméletben is kulcsszerepük van.

1.3.1.2. A formák elmélete: a formák ismeretelméleti, etikai és ontológiai szerepe

1.3.1.3. A formák elmélete: kérdések és válaszok
A nagy ideaelméleti dialógusok felvázolják az elmélet alaptételeit, ám lényegbevágó kérdéseket is
tisztázatlanul hagynak. E homályos pontokra elsőként maga Platón hívja fel a figyelmet.
A Parmenidész első része egy sor aporiát vet fel a formákkal kapcsolatban. Felmerül például az a
kérdés, hogy egyáltalán mely dolgoknak van ideája (130B–E). A következő jelöltek kerülnek szóba: 1.
általános, formális fogalmak, logikai viszonyok (egy, sok, hasonló); 2. etikai tulajdonságok (igazságos,
szép, jó); 3. dolgok (ember, elemi anyagfajták, pl. tűz és víz); 4. hitvány, jelentéktelen dolgok (szőr,
sár, kosz). Szókratész – aki a dialógusban a formák elméletét képviseli – csak az első két típus
vonatkozásában biztos az ideák létében, a harmadik típust illetően bizonytalan, a negyedik fajtához
pedig semmiképpen nem akar ideát rendelni. A vitát vezető Parmenidész rámutat arra, hogy az efféle
dolgok ideáit csak valamilyen világos kritérium alapján lehetne kizárni, ehhez „az emberek
véleménye” nem elégséges indok. (Az első és második kronológiai csoport ideaelméleti dialógusaiban
az ideákra matematikai fogalmak és etikai tulajdonságok a példák, a kései dialógusokban ezek mellett
dolgok – arisztotelészi kifejezéssel: szubsztanciák – ideáival is találkozhatunk.)

      A „harmadik ember” érve egy további problémát vet fel (131E–132B; az „ember” példáját
Arisztotelész használja hasonló ellenvetése megfogalmazásánál, a Parmenidészben a „nagy”
szerepel). Az érv lényege a következő. Ideát olyan sokaságok esetében tételezünk, melyek tagjai
ugyanazon jellemzővel bírnak. Például a nagy dolgokon végigtekintve egy és ugyanazon alakot
pillantjuk meg, ebből következtetünk arra, hogy maga a nagy, melynek köszönhetően a nagy dolgok
nagyok, egyetlen forma. Ám az eredeti csoport és a nagy ily módon kapott ideája együttesen megint
csak egy közös karakterrel rendelkező sokaságot alkot, ezért egy újabb ideát kell tételeznünk, mely e
sokaság tagjainak közös tulajdonságát (nagyságát) magyarázza. Ez a művelet a végtelenségig
ismételhető, ily módon a nagynak nem egy, hanem végtelenül sok ideája lesz. Az érvelés egy kalap
alá veszi a nagy elsőnek kapott ideáját a nagy dolgokkal, vagyis felteszi, hogy az idea maga is bír azzal
a tulajdonsággal, amelyet más dolgokban magyaráz. Az ideaelmélet különféle tárgyalásai
hangsúlyozzák, hogy – szemben a szokásos f dolgokkal – F idea valóban F (pl. a szép valóban
szép, Lakoma 211A–B). E megfogalmazások – az ún. önpredikációk – kapcsán valóban indokolt
feltenni a kérdést, hogy vajon F idea a benne részesedő egyedi dolgokhoz hasonló létező-e, melyet
csupán az különböztet meg tőlük, hogy tökéletesen birtokolja F tulajdonságot. Arisztotelész
ellenvetése, mely szerint a platóni ideáknak egyszerre kellene univerzáléknak és egyedi dolgoknak
lenniük, efféle megfontolásokra épül.

     A Parmenidészben Szókratész fejtegetése szerint az érzékelhető dolgok akár ellentétes
formákban is részesedhetnek, ám igen furcsa volna, ha maguk a formák „összevegyülhetnének
egymással és szétválhatnának”. Ennek alapján úgy tűnik, hogy a formák nem csupán oly módon
egyek, hogy mindegyikükből egy-egy van, hanem abban az értelemben is, hogy egyszerű, atomi
tárgyak, melyek semmilyen egyéb tulajdonsággal nem bírnak saját természetükön kívül. Az első
kronológiai csoport dialógusainak bizonyos megfogalmazásai nyomán hasonló benyomásunk
támadhat (a formák „egyalakúak”: Phaidón 78D; 80B; Lakoma 211B). A Parmenidészben azonban a
„harmadik ember” mellett további érvek is megkérdőjelezik az ideák egységének tételét, részint úgy,
hogy megsokszorozzák, részint úgy, hogy részekre osztják a formákat. Túl a kifejezetten az
ideaelmélethez kapcsolódó ellenvetéseken, a dialógus második részének első levezetése teljes
általánosságban, bármilyen típusú tárgyra érvényesen mutatja meg, hogy a feltevés, mely szerint
vizsgálódásunk tárgya minden megszorítás nélkül egy, önellentmondáshoz vezet (141E–142A).

      Platón nem ad kifejtett választ ezekre a nehézségekre. A Parmenidészt ennek ellenére
elhamarkodottság volna az ideaelmélet válságának dokumentumaként felfognunk. Platón itt e
teóriának egy olyan értelmezését vázolja fel, amelyet határozottan ki szeretne zárni. Ebből azonban
nem következik, hogy korábban maga is osztotta az itt kritizált felfogást. Nehezen hihető, hogy Platón
a formákra vonatkozó önpredikációkkal (pl. „a szép az szép”) valaha is az akarta volna mondani,
hogy F forma egy F tulajdonságú dolog. Ez ugyanis bizonyos formák esetében rögtön látható
abszurditáshoz vezet: a nagy ideája nyilvánvalóan nem lehet egy hatalmas térbeli kiterjedéssel bíró
dolog. Egy dologról nem csupán tulajdonságait állíthatjuk (pl. „ez az ember fehér”), hanem sajátos
lényegét vagy annak egyes összetevőit is (pl. „az ember élőlény”). Az önpredikációk az utóbbi típusba
tartozó állítások gyanánt is értelmezhetők. Ami az utolsónak említett problémát illeti, a formák
„egyalakú” volta csupán annyit jelent, hogy nem összetettek olyan módon, mint a testek, és nem
változnak időben sem; ettől még nem kell elemi tárgyaknak tekintenünk őket, amelyek semmilyen
tulajdonsággal nem rendelkeznek.

      A szofistában Platón rendszeres érveléssel alapozza újra ontológiáját. Először is sorra cáfolja a
görög filozófiában felmerült ontológiai tételeket, rámutatva belső ellentmondásaikra: a
pluralista arkhé-elméleteket, a parmenidészi monizmust, a materializmust és az ideaelmélet egy
olyan megfogalmazását, amely érintkezik a Parmenidészben kritizált változattal (242B–251A).
Parmenidész és az ideák barátai kizárólag a mozdulatlan dolgokat tekintik létezőnek, a többiek
kizárólag a mozgó dolgokat. Platón e két típusba sorolja a vizsgált tételeket, és kimutatja, hogy
mindkét felfogás öncáfoló. A tudásnak feltétele mind a nyugvás (szilárd ismerettárgyak), mind pedig a
mozgás (a megismeréssel járó szellemi mozgás), ezért aki akár a nyugvó, akár a mozgó dolgok létét
tagadja, tulajdon tétele értelmében tudásra sem támaszthat igényt, és filozófiai téziseket sem
mondhat ki az igazság igényével. A cáfolatok nyomán kirajzolódó ontológiában mind a formák, mind
az érzékelhető dolgok a létezők közé tartoznak. Egy további érvelés újfent megmutatja, hogy atomi,
saját természetükön túl semmilyen tulajdonsággal nem rendelkező tárgyakról nem beszélhetünk
önellentmondás nélkül. Ez utóbbi cáfolatból indul ki a dialógus konstruktív metafizikai fejtegetése,
mely „a nemek vegyülésének” elméletét vázolja fel (251A–260B). Minden egyes forma
szükségképpen létező, azonos önmagával és különbözik más dolgoktól, vagyis részesedik a létező, az
azonos és a különböző formáiban – máskülönben nem lehetne önálló tárgy. A formák között emellett
más jellegű viszonyokkal is számolnunk kell: számos forma további fajtákat foglal magában, melyeket
a felosztás (diaireszisz) módszerével tárhatunk fel (így például az élőlény vagy a mesterség nemeinek
is számos fajtája van). Platón e dialógusban megkülönbözteti az állítások két típusát: azokat a
mondatokat, melyek egy tulajdonságot állítanak az alanyról, és azokat, amelyek az alany
természetének struktúráját tárják fel (az utóbbi típushoz tartoznak a felosztásos meghatározások is).
A dialektika leírása itt a felosztás módszerét állítja előtérbe. A formák A szofistában nem atomi
tárgyak, hanem komplex, több tulajdonsággal bíró egységek, melyek hálózatszerű szerkezetbe
rendeződnek. A dialógus ily módon a formák elméletének egy olyan változatát körvonalazza, melyet
nem érintenek a Parmenidész aporiái.

1.3.1.4. A lélek
Az első kronológiai csoporthoz tartozó dialógusok egy részében található ábrázolás szerint Szókratész
az etikai erényeket kutatja, miközben mások nézeteit vizsgálja és cáfolja. Szókratész gyakorlata
nagymértékben támaszkodik lélekfelfogásának két fontos elemére. Először is, Szókratész a lelket
tekinti az ember valódi énjének. Az etikai erények megszerzése azért oly fontos, mert ezzel
biztosítható az emberi természet legértékesebb részének jóléte. Másodszor, szerinte a lélekben eleve
benne rejlenek az élet vezetéséhez szükséges ismeretek. Ezért juthatunk a cáfolat módszerével a
hamis vélekedések kiküszöbölésén keresztül tudáshoz. Platón a Phaidónban spekulatív elméletet
dolgoz ki a lélekre vonatkozóan, mely e lélekfelfogásnak mind ismeretelméleti, mind etikai oldalát
megtámogatja.

     A Phaidón tanítása a lélekről összefonódik az ideaelméleti hipotézissel. A dialógus
megfogalmazása szerint a lélek testbe költözése előtt is létezett, és szemlélte az ideákat (72E–77B).
Ha ezt úgy kellene értenünk, hogy a lélek valamikor a múltban, testetlen állapotában új ismeretekre
tett szert, az anamnészisz-elmélet nem sokat érne. Az eredeti ismeretszerzés ugyanis ez esetben nem
lehetne visszaemlékezés – márpedig az elméletben a visszaemlékezés szolgál a tudás
megszerzésének magyarázatára. Meggyőzőbbnek tűnik a következő értelmezés: 1. a lélek
metafizikailag független a testtől, és fennállása időben sem esik egybe az élő test létezésével; 2. az
értelmes léleknek eleve, természeténél fogva sajátja bizonyos fajta tudás; 3. ez a tudás nem áll
közvetlenül rendelkezésünkre, hanem meghatározott eljárásokkal hozható felszínre; 4. a lélekben
benne      rejlő   ismeretek   nem      tapasztalati   tárgyakra    vonatkoznak,      hanem     ideákra.
A Phaidón visszaemlékezés-elmélete az utolsó pontban megy túl a Menón változatán.

     A léleknek a valódi énnel való azonosítását a Phaidón a test és a lélek viszonyának erősen
dualista   értelmezésével alapozza      meg.    A dialógus ismeretelméletében         az érzékelés a
„visszaemlékezés” kiindulópontja. Platón ennek ellenére élesen szembeállítja egymással az érzékelést
és a gondolkodást, melyek közül az előbbit a test, az utóbbit a lélek működéseként mutatja be (64A
skk.). Az érzékelés félrevezető és megbízhatatlan, és csak a gondolkodás juttathat el bennünket a
valódi létezők, az ideák megismeréséhez. A test és lélek nem csupán ismeretelméleti, hanem etikai
szempontból is szembeállítható egymással. Az itteni elemzés szerint ugyancsak a testnek kell
tulajdonítanunk az elemi fizikai szükségletekkel kapcsolatos vágyakat, és azokat a komplexebb
vágyakat (pl. a vagyonszerzés törekvését), melyek az előbbiekből adódnak. A filozófus nem a testtel
kapcsolatos vágyait követi, hanem az értelmes lélek megismerési vágyának kielégítésére törekszik.
Életében ezért lehetőség szerint függetleníteni igyekszik lelkét a testtől, a haláltól pedig nem fél,
hiszen a lélek elválása a testtől a megismerést akadályozó tehertől való megszabadulását jelenti. A
legfontosabb a test és a lélek ontológiai szempontú szembeállítása. A dialógus fő tézise az, hogy a
lélek halhatatlan, vagyis a testtől külön is képes létezni. Az egyik érv szerint a lélek természetét
tekintve is különbözik a testtől: érzékelhetetlen, nincsenek (fizikai) részei, és – részek nélküliségéből
következően – fel sem bomolhat (78B–81A). A test és a lélek eszerint két különálló és ontológiailag is
különnemű dolog. Platón a Phaidónban a test-lélek dualizmus tézisének igen erős változatát
fogalmazza meg, melyet Descartes álláspontjához szokás hasonlítani. E tétel felveti azt a problémát,
hogy miként léphet e két, eltérő természetű dolog kölcsönhatásba egymással. Platón nem hoz fel
érveket ennek igazolására, sőt a kérdés megfogalmazásáig is csak a kései Törvényekben jut el (898E–
899A).
     Úgy tűnik, Platón lélekelmélete mélyrehatóbban változik pályája során, mint metafizikája. Mint
fentebb említettük, bizonyos korai dialógusaiban azt az álláspontot tulajdonítja Szókratésznek, hogy
az ember cselekvéseit egyedül értelme, illetve vélekedései irányítják. A Prótagorasz érvelése szerint
az akraszia (akaratgyengeség, fegyelmezetlenség) látszólagos példái nem bizonyítják, hogy a lélekben
volnának az értelemtől független motivációk is, hanem csupán annyit mutatnak meg, hogy a
helytelen cselekvés elkövetője hamisan vélekedik arról, hogy mi szolgálja javát. Az Állam ettől
gyökeresen eltérő elgondolást fejt ki, mely szerint a lélekben az ész mellett egyéb forrásai is vannak a
cselekvésnek (vö. a Gorgiasz és a Phaidón fejtegetését a lélek és a test vágyainak összeütközéséről).
Platón itt a lelken belül megkülönbözteti a gondolkodó, az indulatos és a vágyakozó részt (436A–
441E; 580D–592A). Felfogásában az ész nem pusztán megismerőképesség, hanem magában foglalja a
megismerésre irányuló vágyat is. Emellett az észnek egy második szerepkört is tulajdonít: az észnek
feladata a parancsolás, a lélek egészének irányítása minden lélekrész jogos törekvéseinek
figyelembevételével. Ily módon az ész motiváló erő, mely kihatással lehet egyes döntéseinkre, sőt
egész életformánkra. Az indulatos lélekrész elemi működése a harag, de a győzelemre és a
megbecsülésre való törekvés is erre vezethető vissza. A vágyakozó lélekrész alapvetően a fizikai
szükségletekkel kapcsolatos vágyakért felelős, és az effajta gyönyörök elérésének érdekében
törekszik a pénzre és a nyereségre. Platón a lélek három részre osztását gondos érveléssel támasztja
alá, mely az ellentmondásmentesség elvére és az ún. mentális konfliktus jelenségére hivatkozik.
Előfordulhat például, hogy valaki vágyik az ivásra, és mégsem iszik, mert tudja, hogy az előtte lévő ital
egészségtelen. Ilyenkor a lélekben valami parancsolja és valami tiltja az ivást. Ugyanaz az alany
ugyanabban a vonatkozásban és viszonyban nem cselekedhet, illetve szenvedhet el egyszerre
ellentétes dolgokat, tehát ezeket az ellentétes parancsokat a lélek két különböző részének kell
kiadnia (a vágyakozó, illetve a gondolkodó lélekrésznek).

     A Phaidón a lelket az ésszel azonosítja, és hangsúlyozza egyszerűségét. Az Állam nem veti el
minden további nélkül e lélekfelfogást. Platón a X. könyvben megjegyzi, hogy az eddigi fejtegetések
csupán a lélek testben lévő állapotát világították meg, melyben idegen rárakódások teszik szinte
felismerhetetlenné eredeti természetét; csak a lélek bölcsességszeretetére, az örökké létezőkre
irányuló vágyára tekintve ítélhetnénk meg, hogy igazi természetét tekintve „sokalakú” vagy
„egyalakú” (611A–612E). Eszerint a lélek lényegét tekintve nem egyéb, mint ész, és nincs kizárva,
hogy eredeti természetét tekintve egyszerű. A Phaidroszban a szárnyas fogat hasonlata azonban ezzel
ellentétes irányba mutat (246A skk.). Ez a dialógus talán valamivel későbbi az Államnál, mindenesetre
ugyancsak a második kronológiai csoportba tartozik. A hasonlatban az értelemnek minden bizonnyal
a kocsihajtó, az indulatnak a jó és engedelmes ló, a vágyakozásnak pedig a csúf és engedetlen ló felel
meg. Ez a szövegrész a lélek testetlen állapotát írja le, ily módon azt sugallja, hogy a lélekhez
valamilyen formában a testtől függetlenül, eredeti természetét tekintve is hozzátartozik a két alsóbb
lélekrész. A kései Timaiosz a lélek három részre osztásának tanítását azzal egészíti ki, hogy a három
lélekrész a test három különböző részében foglal helyet: az értelem a fejben, az indulat a mellkasban,
a vágyakozás a hasüregben (69C–72E). Ebben a dialógusban csak az értelmes lélekrész számít
halhatatlannak, a lélek másik két fajtája halandó, vagyis itt Platón ebben a kérdésben megint csak
közelebb jár a Phaidón lélekfelfogásához. Mint ez az ingadozás is mutatja, a lélek három részre
osztása nem kikristályosodott, szilárd tantétel. Eredetileg a felosztás a cselekvés indítékainak típusait
különíti el egymástól, és három életformát különböztet meg, melyeket az indítékok egyik vagy másik
fajtája ural: a filozofikus, a dicsőségvágyó és a vagyonszerző életformát. E morálpszichológiai
szempontú felosztást Platón érthető módon elsősorban etikai és politikai összefüggésben
használja (Állam), és csak később próbálja biológiai irányban bővíteni (Timaiosz).

     A lélek nem csupán az emberi cselekvés irányítója, hanem általában is a mozgás forrása a
világmindenségben. Platón erre a gondolatra két fontos érvelést épít. A Phaidroszban a lélek
halhatatlanságát igazolja ezen az alapon (245C–246A). Gondolatmenete szerint a mozgás forrása és
kezdete csak olyan dolog lehet, amelyet nem valami más mozgat, hanem önmagát mozgatja. A
mozgás elsődleges forrása nem keletkezhet (hiszen akkor nem volna elsődleges forrás), és el sem
pusztulhat (ez esetben ugyanis a világmindenség megállna, és a mozgásnak nem volna honnan újra
kezdődnie). Az „önmaga által mozgatott” viszont nem más, mint a lélek: a kívülről mozgatott test
ugyanis mindig élettelen, a belső eredetű mozgással bíró test pedig élő, következésképp a kettőt a
lélek különbözteti meg. A lélek tehát keletkezetlen és halhatatlan. Ez a bizonyítás nem
csupán minden egyéni lélekre, hanem az egész lélekre, a lélekre mint a létezők egy fajtájára
vonatkozik (a megfogalmazás mindkét értelmezést megengedi: pszükhé pasza). A Törvények egy, az
iméntivel szoros párhuzamot mutató gondolatmenetet (893B–899D) egy istenérvbe épít. Először
megmutatja, hogy a világban minden mozgás forrása a lélek, így a lélek elsődleges a testi elemekhez
képest, majd a kozmosz mozgásainak rendezett, ésszerű voltából következtet arra, hogy a világot
irányító lélek vagy lelkek racionálisak és jók – ezeket a lelkeket isteneknek kell tartanunk. Ebben a
szövegben még világosabb, hogy a lélek kozmológiai alapelv szerepét is betölti Platón filozófiájában
(a Timaiosz tanítására a világlélekről a következő szakaszban térünk ki). Platón ezen a területen is
különböző, noha egymással közeli rokonságban álló kísérletekkel próbálkozik (például a lélek
keletkezetlen a Phaidroszban, de keletkezettnek számít a Törvényekben és a Timaioszban). Nem
biztos, hogy ezek végső soron összeegyeztethetetlenek egymással (mondhatjuk például, hogy az
előbbi dialógusban a lélek időbeli keletkezetlenségére kell gondolnunk, az utóbbi kettőben pedig
metafizikai függésére) – mindenesetre Platón maga nem törekszik rendszeres, hézagmentes elmélet
rögzítésére.
1.3.1.4. A lélek

1.3.1.5. A természeti világ
A Phaidónban a formák elméletének fő tárgyalása egy általánosabb fejtegetésbe illeszkedik, mely
sorra veszi, hogyan adhatunk magyarázatot az egyes dolgok „keletkezésére, létére és pusztulására”
(96A–101C). 1. A természeti folyamatok magyarázatában hivatkozhatunk anyagokra és anyagi
folyamatokra. Így például a növekedést magyarázhatjuk a táplálkozással, azzal, hogy a tápanyagban
lévő anyagok a test hasonló anyagaihoz adódnak; a gondolkodásért felelőssé tehetjük a vért, az
agyvelőt vagy valamelyik elemet; az égitestek mozgásáért pedig az aithért. 2. E mechanikus
magyarázatok azonban nem a valódi okot adják meg. Ezt az emberi cselekvés analógiája is mutatja.
Annak, hogy Szókratész a börtönben ülve várja kivégzését, Szókratész inai és csontjai nem okai,
hanem csupán szükséges feltételei („ami nélkül az ok nem lehetne ok”), hiszen ezeket éppenséggel
menekülésre is használhatná. A valódi ok az, hogy Szókratész jónak látja, hogy alávesse magát az
athéniak ítéletének. A kozmoszt az Értelem (Núsz) kormányozza, még sokkal inkább, mint az embert.
Ezért aztán a természeti folyamatok magyarázatában ugyanígy azt kell megjelölnünk valódi
okként, amire jó az illető jelenség, ami a célja, funkciója. Például a Föld azért foglal helyet a kozmosz
középső részén, mert így őrizheti meg stabilitását. Ezt a magyarázati módot újkori kifejezéssel célelvű
vagy teleologikus magyarázatnak nevezzük. 3. Egy eltérő megközelítés szerint a dolgok tulajdonságait
a formákban való részesedésükkel magyarázhatjuk. Platón a Phaidónban az utolsó magyarázattípusra
összpontosít, és félreteszi a teleologikus magyarázat problémáját.

      Az a kérdés, hogy vajon a világot isteni értelem vagy mechanikus, vak erők kormányozzák-e,
nem számított a filozófusok belügyének. Anaxagoraszt istentelenséggel vádolták meg kozmológiai
kutatásai miatt. Szókratész elítéltetésében szerepe volt annak a szóbeszédnek, hogy a bölcselő „az
égi jelenségeket vizsgálja”, vagyis az égitestek isteni voltát megkérdőjelező természetfilozófiai
elméleteket alkot (Szókratész védőbeszéde 19B). Platón hangsúlyozza, hogy mesterétől távol állt e
veszedelmes eszme. Xenophónnál Szókratész hosszasan fejtegeti, hogy a világban célszerű rend
uralkodik, melyet az istenek az ember javára hoztak létre (Emlékeim Szókratészról I.4; IV.3). Platón
saját megközelítése érintkezik Xenophón teológiai színezetű, antropocentrikus teleológiájával, de
tudományosabb jellegű: a világ isteni terv alapján való rendezettségéből arra következtet, hogy a
természetfilozófiai magyarázatoknak elsősorban a funkciót vagy célt kell megadniuk. Platón többször
hevesen támadja a mechanikus természetfelfogást, mely kizárja „az értelem, isten és a mesterség”
működését a világ rendjének magyarázatából (Törvények 888E skk.; A szofista 265B–E). Kézenfekvő
volna azt feltételeznünk, hogy Démokritosszal vitatkozik, de a kritizált álláspont részleteiben nem vág
egybe Démokritosz tanításával. Platón valószínűleg nem egyetlen elméletet kíván cáfolni, hanem egy
általános tendenciát emel ki, mely szerinte több természetfilozófus tanítására jellemző.

      A teleologikus természetmagyarázat programját, melyet a Phaidón felvet, egy kései munka,
a Timaiosz részletesebben is kidolgozza. E munka főszereplője nem Szókratész, hanem a püthagoreus
Timaiosz, aki a kozmosz és az ember keletkezését beszéli el. A kozmogóniai elbeszélés szerint egy
isteni alkotómester (démiurgosz) az örökké létező ideák mintaképére (paradeigma) tekintve rendezte
kozmosszá a kaotikus anyagot. A démiurgosz „jó volt, és a jósággal nem fér össze soha semmi
irigység” (29E). Platón felfogásában az értelemnek természetéhez tartozik mind a formák
szemléletére irányuló vágy, mind pedig az ily módon elsajátított rend továbbadására való törekvés. Ez
utóbbi motívum magyarázza, hogy a démiurgosz a világot a lehető legszebbé és mintaképéhez
leghasonlóbbá akarta tenni. Az istenség rendező tevékenysége, melynek eredményeképp a világ
rendje kialakult, célszerű és ésszerű. Ezért Timaiosz először „az értelem (núsz) műveit” veszi sorra,
vagyis teleologikus magyarázatot kísérel meg adni a világ felépítésének alapvető vonásaira. A
keletkezett dolgok közül a legszebb az értelmes élőlény, ezért a démiurgosznak – ha a legkiválóbb
eredményt akarta elérni – a világot is értelmes és lélekkel bíró élőlénnyé kellett formálnia (30A–C). A
világlélek funkciója a valódi lét és a keletkezés közötti közvetítés (34B–37C). Először is, természetét
tekintve középen áll az „oszthatatlan” és a „testekben lévő, osztható” valóság között. Ez a
megfogalmazás talán arra utal, hogy a lélek nem test (nem látható, nem tapintható és ellenállást sem
tanúsít), ugyanakkor kiterjedéssel és mozgással bír. A világlélek tevékenységével is közvetít a két
szféra között, amennyiben az ő mozgásai szabják meg az égitestek mozgáspályáját. A szabályszerű,
periodikusan ismétlődő égi mozgások révén a világlélek struktúrát, rendet visz a „keletkezésbe”, és az
állandóság egy formáját kölcsönzi az érzékelhető világnak. Platón úgy gondolja, hogy a rendezett,
ésszerű szabályszerűséget mutató mozgás végső forrása csak az értelmes lélek lehet – ezért a
világléleknek nem csupán mozgató, hanem megismerő tevékenységeket (tudást és igaz vélekedést) is
tulajdonít. A démiurgosz által kialakított rend matematikai jellegű: a világlélek meghatározott
arányok szerint tagolódik, az elemi anyagfajták mennyisége is bizonyos arányokat követ, az elemek
szerkezetüket tekintve szabályos geometriai testek, a világegyetem pedig gömb alakú. E matematikai
rend a kozmosz stabilitását, örökös fennmaradását szolgálja.

      Az érzékelhető világ azonban nem csupán a célszerű rend oldaláról közelíthető meg. A világ az
értelem (núsz) és a kényszerűség/szükségszerűség (ananké) közös működésének eredményeképp
született meg. Más szóval, a természeti jelenségeknek mind teleologikus, mind mechanikus
magyarázatát megadhatjuk. Az utóbbi segédokokat (szünaitia) jelöl meg (46C–E). Például a látásnak
ez a fajta magyarázata leírja a szem felépítését és a fény útját (45B–46C). A tulajdonképpeni
magyarázat ezzel szemben arra a célra, jóra mutat rá, amit a látás biztosít az ember számára: a látás
révén vesszük tudomásul a nappalok és éjszakák váltakozását, ezen keresztül sajátítjuk el a szám
fogalmát, a matematikai kutatás és a kozmosz szemlélete pedig végül is elvezet a filozófiához (46E–
47C). Platón a kényszerűséget „az ok vakon bolygó fajtájának” nevezi, másutt pedig összekapcsolja a
véletlennel (tükhé; Törvények 889C). Ezzel valószínűleg nem azt állítja, hogy a fizikai
folyamatok minden szabályszerűséget nélkülöznek, hanem csupán a célszerűséget vitatja el tőlük.
Persze végül is az önmagukban vak és céltalan fizikai mechanizmusok a világ célszerű rendjébe
illeszkednek. Ez azonban már nem saját természetükből fakad, hanem a démiurgosz, az értelem
rendező tevékenységének tudható be.

      A Timaiosz természetfilozófiája     nagy      ívű     metafizikai     elméletbe       ágyazódik.
A Timaiosz kozmogóniai fejtegetése az értelemmel felfogható valódi lét és az érzékelésen alapuló
vélekedéssel megközelíthető keletkezés megkülönböztetéséből indul ki (27D–28B). Ez szoros
párhuzamban áll az Állam ontológiájával (olyannyira, hogy egyes kutatók a Timaioszt a „középső”
korszakba próbálták átsorolni). A platóni metafizika itteni változata szerint azonban a kozmosz
mintaképe gyanánt szolgáló ideák élő, organikus egységet alkotnak: a világélőlény mintája
értelemmel felfogható élőlény (30C–D). A lét és a keletkezés felosztásához egy további fontos
kiegészítés járul (47E skk.). Az elemek kölcsönösen egymásba alakulhatnak, vagyis ugyanaz a dolog
felveheti a „tűzre” és a „levegőre” jellemző minőségeket. Eszerint csupán az efféle minőségeknek
alapul szolgáló hordozó bírhat szilárd önazonossággal, maguk az elemek nem. A keletkezés ily módon
nem csupán az örökkévaló, változatlan formáktól (és a démiurgosz rendező tevékenységétől) függ:
magyarázatához valamiféle közegre is szükség van, melyben a formák lenyomatai vagy utánzatai
megjelenhetnek. Ezt a közeget, mely egyszerre bír az anyagi hordozó és a térbeli hely vonásaival,
Platón térnek (khóra) vagy a keletkezés befogadójának (hüpodokhé) nevezi. A keletkezés befogadója
minden tulajdonságot felvehet, ám ő maga saját természeténél fogva semmilyen tulajdonsággal nem
rendelkezik. Nem érzékelhető, nem is értelemmel felfogható azon a módon, mint a formák, hanem
„az okoskodás fattyúhajtása” segítségével lehet eljutni hozzá. A természeti világ metafizikai elemzése
megkívánja, hogy feltételezzük a khóra létezését, ám éppen a neki szánt szerep miatt semmiféle
azonosítható jelleget nem tulajdoníthatunk neki – innen a vele kapcsolatos ismeretelméleti
nehézség.

      A Timaiosz elbeszélése számos kérdést vet fel. A legfontosabbak a következők. 1. Vajon szó
szerint kell-e vennünk a kozmogóniai elbeszélés időrendjét, vagy mítoszról van szó, melyben az
időbeni elsőbbség metafizikai és oksági elsődlegességként értendő? Beszélhetünk-e világkezdetről,
vagy a világ „keletkezettsége” csupán létmódját és értelemmel felfogható mintaképétől való függését
jelenti? 2. Ezzel a kérdéssel szorosan összefügg a rendezetlen mozgásokkal jellemzett prekozmikus
állapot leírásának értelmezése. Ha ez az állapot időben megelőzi a démiurgosz beavatkozását,
kérdéses, hogyan védhető az a platóni tétel, mely szerint a mozgás princípiuma a lélek. 3. A
démiurgosz természetét tekintve valószínűleg értelem (núsz), de kérdés, hogy pontosan miként
helyezhető el a dialógus ontológiájában. Érvelhetünk amellett, hogy a démiurgosz önálló, semmi
másra vissza nem vezethető tényező. Egy másik megközelítés szerint a világlélekben lakozó
értelemmel esik egybe (ez azonban kevéssé valószínű, hiszen az elbeszélés szerint a világlélek az ő
alkotása). Próbálhatjuk végül egy ideával vagy a mintakép mint egész valamely aspektusával
azonosítani.

1.3.1.6. Etika és politika
A platóni etikai gondolkodás abból indul ki, hogy mindenki saját javára vagy a boldogságra törekszik
(lásd 1.3.1.1.). E tételt a legtöbben elfogadták, ám abban a kérdésben, hogy mi is ez a jó, már sokkal
kevésbé uralkodott egyetértés. Az egyik válasz értelmében a jó nem egyéb, mint
gyönyör (hédoné). A Prótagoraszban Szókratész a hedonizmus mellett érvel (351B skk.). Fejtegetése
szerint döntéseinket nem pusztán a pillanatnyi gyönyör, illetve fájdalom alapján hozzuk meg, hanem
hosszú távú számítás alapján próbáljuk a gyönyört maximalizálni, a fájdalmat minimalizálni. Vitatott,
hogy Platón elfogadja-e a hedonizmust a Prótagorasz írása idején, vagy „a sokaság” nézetét vázolja
fel és igazítja ki. Mindenesetre a Gorgiaszban, mely ugyancsak az első kronológiai csoportba tartozik,
részletesen cáfolja a jó és a gyönyör azonosítását (492E skk.). Az Állam egy fejtegetése szerint a jó
nem lehet sem gyönyör, sem tudás (505B–D). A hedonizmus elleni érv, hogy nem csupán jó, hanem
rossz gyönyörök is vannak. A jó tudásként való meghatározása pedig körben forgónak bizonyul. Arra
a kérdésre ugyanis, hogy milyen tudásról is volna szó, e nézet hívei nem tudnak egyebet válaszolni,
mint hogy a jó tudásáról. Platón e munkában a jót transzcendens ideaként mutatja be, mely a valóság
egészének szerkezetét megszabja (a kérdésre alább visszatérünk). A kései Philébosz még egyszer
felveti az emberi életben megvalósuló jó problémáját. A legjobb életnek itt a „kevert” életforma
bizonyul, mely a tudást és a gyönyör tiszta formáját egyaránt magában foglalja. A keverék
alkotóelemeinek rangsorában a tudás megelőzi a gyönyört.

     A tudás (belátás, bölcsesség) csak az erények egyike, amely mellett egyéb erényekre is szükség
van a legjobb élethez, a boldogsághoz. Az erény (areté) és a boldogság közötti összefüggés magától
értetődőnek számít, és az egyes erények listája is széles körben elfogadott a korban. Az
igazságosság (dikaioszüné) esetében azonban nem áll vitán felül, hogy egyáltalán erényről van szó,
hogy azon dolgok közé tartozik, melyekre feltétel nélkül törekednünk kell. A szofista Antiphón az
igazságosságot a város törvényeinek betartásaként határozza meg. Az igazságosság azonban szerinte
csak törvény, megállapodás (nomosz) szerint hasznos, természet (phüszisz) szerint káros: az
igazságosságot tehát csak tanúk előtt kell tiszteletben tartanunk, tanúk nélkül természet szerint, saját
érdekünknek megfelelően helyes eljárnunk. Más szofisták – például Prótagorasz és az újplatonikus
Iamblikhosz által idézett névtelen szerző (Anonymus Iamblichi) – védelmükbe veszik az
igazságosságot, mert az elengedhetetlenül szükséges mind a közösség, mind az egyén
boldogulásához. A törvény szerintük nem ellentéte, hanem szükségképpeni kiegészítője a
természetnek. Ugyanakkor ők is elfogadják, hogy az igazságosság megegyezésen alapul. Az
igazságosság állandó hivatkozási alap a politikai vitákban, mind a polisz belső életét, mind a más
államokhoz való viszonyát érintő kérdésekben, ezért az igazságosság mibenlétének és értékének
problémája gyakorlati szempontból is rendkívül fontos.

      A második kronológiai csoportba tartozó Állam, melyben Platón metafizikai, lélekfilozófiai,
etikai, politikai nézeteit összegzi, az igazságosság kérdését állítja középpontba. Az Állam I. könyvében
Thraszümakhosz először amellett érvel, hogy igazságos az, ami az erősebb érdekét szolgálja, hiszen a
törvények minden államban az uralkodó, erősebb csoport vagy személy érdekét szolgálják. Ezután
nyíltan kimondja, hogy az igazságosság hitványság, az igazságtalanság erény. Az igazságos ember
idegen érdeknek veti alá magát, az igazságtalan ember tud és mer a saját érdekében cselekedni. Ez
utóbbi mintapéldája a türannosz, aki hatalmába keríti a polgárok vagyonát, őket magukat leigázza, ily
módon eléri a boldogságot, sőt még hírnevet is szerez magának. (A Gorgiaszban Kalliklész fejt ki
ehhez hasonló álláspontot; ott az is kiderül, hogy a boldogság, melyet az erős, uralkodásra termett
ember elnyer, a vágyak korlátozás nélküli kiélésében, a gyönyörök élvezetében áll). Az igazságosság e
szerint az álláspont szerint nem szolgálja javunkat, sőt kárt okoz számunkra. Thraszümakhosz
álláspontjának következetlenségeire hamar fény derül, de az I. könyben szereplő cáfolat önmagában
nem képes meggyőzni arról, hogy az igazságosság azon javak közé tartozik, melyeket önmagukban is
becsülünk, nem csupán hatásaikért, továbbá hogy az igazságos ember élete boldogabb, mint az
igazságtalané. Szókratész a további könyvekben az igazságosság kielégítőbb védelmére tesz
kísérletet.

      Az igazságosság melletti érvelés párhuzamba állítja az állam és a lélek felépítését. Egyik is, másik
is három részből tevődik össze, melyek az egészben analóg szerepet töltenek be, és az erények is
hasonló módon valósulnak meg bennük. Az Állam lélekelmélete szerint cselekvéseinket nem csupán
az értelem, hanem két irracionális lélekrész, az indulat és a vágyakozás is befolyásolja, és a három
lélekrész összeütközésbe kerülhet egymással (lásd 1.3.1.4.). E pszichológiai modell megengedi
az akraszia (fegyelmezetlenség, akaratgyengeség) lehetőségét (439E–440B). Az is következik belőle,
hogy az erény, kiválóság nem pusztán értelmi belátás kérdése, hanem az irracionális lélekrészek
megfelelő állapotát is megkívánja. Mindegyik lélekrésznek megvan a maga erénye: a megfontoló
lélekrészé a bölcsesség, az indulatosé a bátorság, a vágyakozóé a józan önmérséklet (megjegyzendő,
hogy ez utóbbi emellett bizonyos módon a lélek egészét átfogja). Korábbi munkáiban Platón az
erények egységének tételét tulajdonította Szókratésznek, ebben az elemzésben viszont az erények
világosan elkülönülnek egymástól. Az igazságosság abban áll, hogy mindegyik lélekrész „a maga
dolgát végzi”: az értelem irányít, az irracionális lélekrészek pedig alávetik magukat az értelemnek. Az
igazságosság a lélek összhangja, illetve egészsége, az igazságtalanság pedig a lélekrészek egymás
elleni harca, illetve betegsége. Ha ez így van, az igazságosságot az önmagukban is kívánatos javak
közé kell sorolnunk, és az igazságos embert boldogabbnak kell tartanunk az igazságtalannál.
Igazságosságon szokásosan másokhoz való viszonyulásunk módját értjük, az itteni elemzésben
viszont a lelken belüli viszonyok jellemzője. Az eredeti kérdés a szokásos értelemben vett
igazságosság értékére vonatkozott, Platón viszont jelentősen átértelmezi a fogalmat. Ennek ellenére
nem mondhatjuk, hogy nem válaszolja meg a kérdést. Az igazságosság mint a lélekrészek közötti
harmónia ugyanis maga után vonja másokhoz való viszonyulásunk igazságosságát. Ha az értelem
irányít bennünket, és nem hagyjuk nagyra nőni irracionális vágyainkat, nem lesz sem okunk, sem
hajlandóságunk másokkal méltánytalanul viselkedni, sőt használni is akarunk nekik: az észnek ugyanis
természetéhez tartozik, hogy a megismert jót más dolgokra is igyekszik átszármaztatni.

      Platón fiatalon politikai pályára készült, ám az 5–4. század viharos eseményei közepette hamar
kiábrándult a színen lévő politikai csoportosulásokból és ideológiákból (lásd a VII. levelet).
Az Állam átfogó és radikális kritikáját nyújtja a görög világban elterjedt politikai berendezkedéseknek.
Az állam hajójának hasonlata világosan megfogalmazza fő ellenvetését (488A–489A). A hasonlatban
egy hajó legénysége verseng a kormányzásért. A hajókormányzás mesterségéhez nem ért egyikük
sem, sőt azt állítják, hogy ilyen szaktudás nincs is. Ehelyett csupán arra van gondjuk, hogy a hajó nagy
erejű, ám rövidlátó és nagyothalló urát minél inkább elbódítsák és bizalmába férkőzzenek, mígnem az
rájuk bízza a kormányzást. Ha sikerrel járnak, dőzsölve pusztítják a hajó rakományát. A hajó urának
minden bizonnyal a városállam polgári közössége felel meg, az egymással versengő tengerészeknek
pedig a különféle politikai csoportosulások vezetői (akár oligarchák, akár demokrata népvezérek). A
fennálló politikai berendezkedésekben közös az, hogy a vezetők egyikben sem tudás alapján
irányítják az államot. Platón nem egyszerűen a hatalomgyakorlás technikáinak ismeretére gondol (ez
esetben kritikája nem volna megalapozott), hanem az államban megvalósítandó értékekére (vö.
493A–C).

     Platón javaslatai, amelyeket az igazságosságnak a poliszban való megvalósítását illetően tesz,
mind a kortársak, mind a mai olvasó számára meghökkentőek. Az ideális állam három, különböző
szereppel bíró csoportból áll össze: a javakat megtermelő kézművesekből és földművesekből, a
katonai feladatokat ellátó őrökből és az államot irányító tökéletes őrökből. Az őrök rétegében nincs
helye magántulajdonnak és családnak, a nők részt vesznek valamennyi feladatban, a katonáskodást is
beleértve, a férfiakat és nőket az állam irányítói párosítják össze gyermeknemzés céljából, a
gyermekeket közösen nevelik, az állami felügyelet kiterjed a művészetekre is. A lélek részeihez
hasonlóan az állam egyes részeinek is megvan a maguk különös erénye: a vezetőké a bölcsesség, az
őröké a bátorság, a dolgozóké a józan önmérséklet (bár ez utóbbi bizonyos módon az állam egészét
átfogja). Az ilyen módon berendezett államban – akárcsak a jól rendezett lélekben – „minden rész a
maga dolgát végzi”, megvalósul az igazságosság. Az állam egészének virágzása, boldogsága épp ezen
erény érvényesülésén múlik. E berendezkedés végső igazolását az adja, hogy az egyének az ilyen
államban kerülhetnek legnagyobb mértékben az erény birtokába, és közelíthetik meg leginkább a
boldogságot.

      Az Állam legmeglepőbb tézise szerint az eszményi állam akkor valósulhat meg, ha a filozófusok
veszik át a hatalmat, vagy az állam irányítói válnak filozófusokká (473D–E). Más szóval, az állam
irányításának tudáson kell alapulnia. Az állam leendő vezetőinek jártasságra kell szert tenniük a
katonai és az igazgatási feladatokban. Ez azonban nem a legfontosabb része neveltetésüknek. Platón
államelméleti fejtegetését ismeretelméleti és metafizikai megfontolásokkal kapcsolja össze. A
tapasztalati világ jelenségei önmagukban csupán vélekedés tárgyai lehetnek, a tudás feltételezi
maguknak az ideáknak az ismeretét (lásd 1.3.1.2.). A filozófusnak el kell sajátítania az állam életében
megvalósítandó értékekre vonatkozó tudást, vagyis meg kell ismernie az erények ideáit, és ezeket a
mintákat szem előtt tartva kell az államot vezetnie (484C–D). Az erények ideáinak teljes ismeretére
azonban csak az tehet szert, aki eljut „a megismerés legmagasabb rendű tárgyához”, a jó ideájához
(503E skk.).

      Platón nem tesz kísérletet a jó ideájának fogalmi körülhatárolására, hanem egy
hasonlatsorozattal világítja meg szerepét (naphasonlat, vonalhasonlat, barlanghasonlat: 505A–518B).
A látható világban a Nap a fény forrása, mely biztosítja a látható dolgok láthatóságát. A szem
rokonságban áll a Nappal, és tőle nyeri látóképességét (nyilván arra kell gondolnunk, hogy a platóni
látáselméletben a szemből belső fény áramlik ki, lásd Timaiosz 45B skk.). A keletkező dolgok nem
csupán láthatóságukat, hanem keletkezésüket, növekedésüket és táplálékukat is a Napnak
köszönhetik, amely maga felette áll a keletkezésnek. Az értelemmel felfogható dolgok között a jó
ideájától származik az igazság és valóság fénye, melytől e tárgyak megismerhetőségüket nyerik, a
megismerő pedig megismerő képességét kapja. Az értelemmel felfogható dolgok nem egyedül
megismerhetőségük, hanem „létük és lényegük” (to einai te kai tén úszian) tekintetében is a jótól
függnek, s így a jó messze túlhaladja a valódi lét birodalmát méltóságával és erejével.

     Miért tulajdonít Platón kiemelt szerepet a jónak a formák körében? Az erények mindig
valamilyen jó elérését szolgálják. Például a bölcsesség jó elhatározásokra képesíti a lelket és az
államot, a bátorság ezen elhatározásokhoz való ragaszkodást teszi lehetővé, a józan önmérséklet a
helyes uralmi viszonyokat biztosítja, az igazságosság pedig azt, hogy a funkcionális részek ne
avatkozzanak illetéktelenül egymás dolgába. Mindez a komplex, részekből álló egész stabilitását,
fennmaradását – javát – szolgálja. Az erények ismeretéhez szükségünk van a jóra (ezt mutatja, hogy
meghatározásuk kifejtett vagy kifejtetlen formában utal a jóra). Az ember mindenütt célszerűséget
keres és talál a világban. Platón szerint a teleológia a dolgok természetében rejlik, és nem csupán az
emberi ész vetíti a valóságra – ezért állítja, hogy a formák mivoltuk, valódi természetük tekintetében
is függnek a jótól. A többi forma mivoltát, lényegét meghatározás útján világíthatjuk meg. A jó ezzel
szemben olyan végső hivatkozási alap, amelynél véget érnek a magyarázatok, ennyiben „túlhaladja a
valódi létet” (e megfogalmazás semmiképpen nem a jó egzisztenciáját vonja kétségbe). Az Állam
minden ideát ugyanúgy függővé tesz a jótól, mint az erények ideáit. Ennek magyarázatát Platón azon
meggyőződésében kereshetjük, hogy nem csupán az egyéni cselekvést és az állam életét jellemzi
célszerűség, hanem általában a természeti folyamatokat is (e gondolatot a Phaidón veti fel, és
a Timaiosz fejti ki részletesen, lásd 1.3.1.5.). Ha a látható világ dolgai célszerű rendbe illeszkednek,
akkor nyilván a dolgok célszerű felépítését magyarázó ideákat is eleve valamilyen viszony fűzi a jóhoz.
Az ideális filozófus nem csupán az erények ideáira vonatkozó tudásnak van birtokában, hanem átfogó
valóságismerettel bír, az ideák teljes rendszerét átlátja és a jóra való vonatkozásukkal is tisztában van.
Ezért tulajdoníthatjuk neki annak képességét, hogy az állam rendjét a kozmosz rendjéhez igazítsa.

     A vonalhasonlattal, mely a valóság négy fokát és a megismerés ennek megfelelő négy módját
különíti el, az 1.3.1.2-ben foglalkoztunk. A barlanghasonlat a megismerés és a valóság fokai közötti
átmenet problémáira összpontosít. A hasonlat lekötözött foglyai nem valódi tárgyakat látnak, hanem
mesterséges fényforrással megvilágított báboknak egy barlang falára vetülő árnyait kénytelenek
szemlélni. Ez a kép azt sugallja, hogy az ember kezdetben, a filozófiai reflexiót megelőzően nem
egyszerűen a tapasztalati világ dolgait észleli, hanem manipulált látszatokat (Platónt ezen a ponton
elsősorban erkölcsi-politikai meggyőződéseink érdeklik). A bábokat hordozók, akik közül egyesek
beszélnek, mások hallgatnak, nyilván véleményformálók: politikusok, költők és szofisták. (Platón
ugyanakkor nem értékeli túl az utóbbiak káros hatását: a szofisták voltaképpen csak a nagy tömeg
vágyait szolgálják ki, lásd 492A–493E.) Ebből az állapotból a foglyok nem szabadulhatnak segítség
nélkül. Amint szabadítójuk kivezeti őket a barlangból, és sorra megpillantják a barlangon belüli
tárgyakat, a mesterséges fényforrást, majd a barlangon kívüli világot, végül pedig a Napot, eleinte
minden változás elvakítja szemüket és fájdalommal jár. A barlangba való visszatérés hasonlóképpen
kínos folyamat, és a látás időleges meggyengüléséhez vezet. Ráadásul a lekötözött rabok
ragaszkodnak saját korlátozott világlátásukhoz, és gyűlölik a visszatérőt, aki világos tudás birtokában
megkérdőjelezi értékítéleteiket.

      A filozófus életében a legnagyobb boldogság a formák szemlélete. Ez a tevékenység sokkal
kívánatosabb számára bármi másnál. Platón szemében a valóság szemlélete (theória) nem eszköz
jellegű: az igazság megismerésére irányuló vágy az ész legbensőbb természetéhez tartozik. Felvetődik
a kérdés, hogy mi oka van a filozófusnak, hogy „visszatérjen a barlangba”, magára vállalja az állam
ügyei irányításának kínos feladatát (519C–521B). Erre az egyik válasz az, hogy az eszményi államban
nevelkedett filozófus ezzel adósságot törleszt, hiszen az állam tette számára lehetővé az igazság
megismerését. Emellett azonban egy további indokkal is számolhatunk. A filozófus saját érdekében is
a lehető legjobbá akarja tenni az őt körülvevő világot. Az észnek az igazság megismerése mellett az
irányítás is természetes funkciója. Platón nem kívánja szétválasztani az ész e két funkcióját. Politikai
koncepciójának lényegéhez tartozik a teoretikus tudás és a gyakorlat szoros egysége.

1.3.1.7. Költészet, szofisztika és filozófia
Az archaikus Görögországban a közösségi tudás hordozója a költői hagyomány volt. A korai görög
filozófusok némelyike heves harcot vívott Homérosz és Hésziodosz tekintélye ellen. A kérdés Platón
korára sem vesztette el teljesen aktualitását. Az Ión amellett érvel, hogy a költőnek nincs tudása a
költeményeiben leírt tárgyakról, hanem isteni ihletettség (enthusziaszmosz) hatására hozza létre
alkotásait. A rhapszódosz, a nagy költők műveinek előadója és magyarázója, szintén nem tudás
alapján, hanem ihletett állapotban szól: őt a költő szállja meg. A költészet Platón szemében nem
lehet versenytársa a filozófiának, hiszen nem vonható az értelem ellenőrzése alá, így semmi
biztosítékunk arra, hogy eljuttat az igazsághoz. Az Állam (II., III. és X. könyv) és más későbbi művek is
hosszasan foglalkoznak a zenével és a költészettel. A művészeteket Platón nem a szellemi élet
autonóm területeként, hanem pusztán a nevelés eszközeként kezeli. A művészi alkotások értékét
azon mérhetjük le, hogy mennyiben járulnak hozzá az erények kifejlődéséhez a lélekben
(különösképpen az irracionális lélekrészekben). E szempont alapján kritizálja Homéroszt és a
tragédiaköltőket, mert az isteneket erkölcsileg kifogásolható módon mutatják be, és mert helytelen
viselkedési mintákat állítanak elénk. E költők nem magát a szépet (a szép ideáját), hanem csupán azt
ábrázolják, ami a tudatlan sokaság szemében szépnek tűnik – ily módon munkáik kétszeresen is
mögötte maradnak a (platóni értelemben vett) valóságnak.

      A művészeteknél még fontosabb ellenfél a retorika és a szofisztika. A szónoklást – a meggyőzés
művészetét, mely a gyakorlati érvényülés fontos eszköze a görög városállamokban – a szofisták
legtöbbje magas szinten művelte. Platón azonban különbséget tesz a kettő között: a szofisztika a
törvényhozás utánzata, a szónoklat pedig az igazságszolgáltatásé (Gorgiasz 465C). Felfogásában mind
a törvényhozás, mind az igazságszolgáltatás a lélek javát – egészségét – szolgálja. Az „utánzatok”
közül lássuk előbb a retorikát. A törvényszéki (és a politikai) beszédek konkrét döntéseket igyekeznek
befolyásolni. A szónok megpróbálja meggyőzni hallgatóságát, és eközben folyvást a jogosra és a
jogtalanra, a szépre és a rútra, a jóra és a rosszra hivatkozik. Valójában azonban nincs tudása és nem
képes számot adni ez értékekről. Így nem válhat hallgatói javára, hanem kizárólag a gyönyört tartja
szem előtt. Egyszerűbben fogalmazva, kiszolgálja a tömeg vágyait, amennyiben nem azt mondja, ami
hallgatóinak javukra válna, hanem amit hallani akarnak. A retorika tehát nem egyéb, mint a hízelgés
egy fajtája, puszta jártasság, nem pedig komoly szakértelem. A Phaidroszban Platón másként közelít a
retorikához (257B–274B). A bevett szónoki gyakorlat kritikája mellett itt pozitív elgondolást is felvázol
arról, hogy milyennek kell lennie a szónoklatnak. A szónoknak mindenekelőtt szükséges ismernie az
igazságot a beszéd tárgyára vonatkozólag, másodszor pedig tisztában kell lennie a lelkek
természetével, amelyekhez beszédét intézi. A valóság fajták szerinti tagolódását a dialektika tárja fel
felosztások (diaireszisz) útján. Eszerint a valódi szónok, aki az igazság ismeretében kezd beszélni, nem
lehet más, mint a dialektika művelője, a filozófus. Platón a meggyőzés technikai fogásait az igazság
szolgálatába kívánja állítani.

      Platón szerint az államberendezkedés, a törvények döntően meghatározzák a polgárok
értékrendjét, sőt lelki alkatát is. A Gorgiaszban a szofisták szerepét nyilvánvalóan erős kulturális
befolyásuk miatt állítja párhuzamba a törvényhozóéval. A szofisták közül sokan valóban „az erény
tanítóinak” szerepében léptek fel. A szofisták elleni polémia végighúzódik Platón életművén (lásd
különösen a következő dialógusokat: Prótagorasz, Gorgiasz, Nagyobbik és Kisebbik Hippiasz, Állam I.
könyv, Theaitétosz, A szofista). A kor közgondolkodásában a szofisták nem alkotnak jól körülhatárolt
csoportot. Különösen fontos, hogy nincs világos határ a szofisták és a filozófusok között. Ezért is
tulajdoníthatja Arisztophanész egyszerre a természetfilozófusok és a szofisták jellemzőit
Szókratésznek a Felhőkben. A szofisták egységes tanítást sem képviselnek. Platón maga is készséggel
elismeri az egyes szofisták tanítása, valamint morális és intellektuális színvonala közötti
különbségeket. Euthüdémosz és Dionüsziodórosz gátlástalan szópárbaj-hősök, akik gyermeteg
tévkövetkeztetésekkel próbálják zavarba hozni ellenfeleiket, Prótagorasz viszont komolyan
végiggondolandó ismeretelméletet fejt ki.

      Az egyik kései dialógus, A szofista mégis megkíséreli a szofistákat egyetlen fajta alá foglalni. A
szofista több tekintetben hasonlít a filozófushoz: 1. az érvelő beszéd terepén működik, és gyakran
alkalmaz cáfolatot (elenkhosz); 2. úgy tűnik, van tudása; 3. tudása mindenre kiterjed, mind az elmélet,
mind a gyakorlat területén; 4. tevékenysége nevelő hatással bír. Ugyanakkor – mint azt többek között
az Állam is világossá teszi – Platón felfogásában a filozófus az igazság megismerését, a valóság
objektív rendjének feltérképezését tűzi ki célul, és abszolút értékekre alapozva próbálja berendezni
az emberi életet. Azok a gondolkodók, akiket Platón és nyomában a későbbi hagyomány
szofistákként azonosít, ezen alapvető meggyőződések valamelyikét kérdőjelezik meg (gondoljunk
csak Prótagorasz relativizmusára vagy az igazságosság konvencionalista elméleteire). Ha a szofista az
erény tanítójának mondja magát, holott nem hisz az erényre vonatkozó objektív tudás
lehetőségében, nem lehet más, mint rosszhiszemű csaló. Ezen mögöttes megfontolások teszik
érthetővé a szofistának a dialógusban adott jellemzését. Eszerint a szofistának nincs valódi tudása,
hanem csupán félrevezető „képmásokat” mutat a valóságról, azaz szavaival hamis látszatokat kelt és
hamis véleményeket hoz létre hallgatói lelkében (233D–236D; 264B–268D). Platónnak a szofisták
elleni utolsó támadása rendkívül sikeresnek bizonyult. Egyrészt a szofisztikának a dialógusban
körvonalazott értelmezését és negatív megítélését egészen a modern filozófiatörténeti kutatásokig
nem kérdőjelezték meg. Másrészt a szofisztikától való elhatárolódással Platón a filozófus
intellektuális vállalkozásának is pontosabb körvonalakat ad. Mindamellett fontos észben tartanunk,
hogy Platón a szofisták elleni harcában a filozófia régi hagyományaira hivatkozhatott, hiszen a korai
filozófusok az igazság igényével adták elő világértelmezéseiket.

       Platón nem csupán a filozófia „külső” határvonalait húzza meg, hanem a filozófiai hagyományon
belül is pontosan elhelyezi saját elgondolásait. Elsősorban Szókratész filozófiájának folytatójaként lép
fel, de más gondolkodókhoz is kapcsolódik. Arisztotelész a Hérakleitosz-követő Kratülosz nézeteit,
Szókratész bölcseletét és a püthagoreizmust nevezi meg a platóni filozófia kiindulópontjaként (Met.
I.6). Értelmezése szerint Platón átveszi Kratülosztól az érzékelhető dolgok folytonos „áramlásának”
tételét, Szókratésztól pedig az általános definíció tárgyával szemben támasztott követelményeket, s
ezért a tudás és a definíció tárgyát az érzékelhető tárgyaktól különböző formákban jelöli meg; az
ideaelmélet számos tekintetben a püthagoreusok tanítására támaszkodik (lásd 1.3.1.8.). Platón maga
a Lakomában és az Államban a parmenidészi ontológiával hozza kapcsolatba az ideaelméletet. A
teleologikus természetmagyarázat gondolatát Anaxagoraszra vezeti vissza (ugyanakkor számon kéri
rajta, hogy nem ragaszkodik következetesen e felismeréshez).

      A második és a harmadik kronológiai csoporthoz tartozó dialógusokban a korábbi
gondolkodókkal folytatott vita különösen nagy súlyt kap. A Parmenidész az egység fogalmát teszi
alapos vizsgálat tárgyává, mely nem csupán Parmenidész ontológiájában, hanem a platóni
ideaelméletben is központi szerepet játszik. A Theaitétosz a tudás érzékelésként való meghatározását
Prótagorasz relativista ismeretelméletével és a szakadatlan változás „hérakleitoszi” tanításával köti
össze, majd ezt a részletesen kidolgozott álláspontot veti alá cáfolatnak (mint említettük, Platón
Prótagoraszt teoretikusan is komolyan vehető ellenfélnek tekinti). A szofistában ontológiáját az
elődök nézeteinek átfogó és rendszeres kritikája útján alapozza újra (lásd 1.3.1.3.). A különféle
álláspontok bemutatásával strukturált teret teremt, és ebben a filozófián belüli vitahelyzetben
helyezi el saját elméletét, tételeit a korábbi vita során napvilágra került alapvető nehézségek
megoldásaként fejtve ki. Ez az eljárás bevett gyakorlattá vált a filozófiában. Emellett Platón
értelmezései döntően befolyásolták Arisztotelésznek a korábbi filozófusokról (különösen
Hérakleitoszról és Parmenidészről) alkotott képét, és ezen keresztül a későbbi antik doxográfiai
hagyományt is.

1.3.1.8. A dialógusok és az íratlan tanítás
Szókratész nem írt műveket és nem tartott előadásokat, filozófiai tevékenységét kizárólag másokkal
folytatott beszélgetések formájában fejtette ki. Több tanítványa kísérletezett „szókratészi
beszélgetések” írásával – e műfajt nyilván a mester gyakorlata ihlette (e művek közül csak Platón és
Xenophón munkái maradtak fenn). Platón ezt a műfajt az ókori irodalomban egyedülálló módon
használta. A platóni dialógusnak számos változata van. A leírt beszélgetések között találunk kemény
összecsapásokat, máskor viszont a felek különösebb versengés nélkül munkálkodnak együtt az
igazság kiderítésén. A gondolatmenet állhat cáfolatokból, és végződhet aporiával, de a beszélgetés
irányítója valamilyen pozitív tanítást is kifejthet (jó példa erre az Állam). Platón – más ókori szerzőktől
eltérően – a beszélgetésekből nem von le tanulságot, és ő maga sem jelenik meg a színen, ily módon
az utóbbi típushoz tartozó dialógusokban is homályban hagyja saját álláspontját. Vajon mi oka van
erre?

      A platóni dialógus némi távolságot teremt a szerző és a leírt elméleti álláspontok között, és
lehetővé teszi reflektált kezelésüket. E forma lehetőséget kínál arra, hogy akár ellentétes
nézetrendszerekbe helyezkedjen bele, és végigjátssza a mellettük szóló érveket (lásd pl. Szókratész és
Kalliklész álláspontjának ütköztetését a Gorgiaszban). Platón azzal, hogy az elméleteket személyhez
köti és konkrét élethelyzetbe ágyazza, további eszközöket nyer kommentálásukra. Emellett az
életszituáció és az elméleti tételek közötti összefüggésre komoly érveket alapoz: a filozófus csak
olyan ontológiát fogadhat el, amely helyet biztosít a megismerésnek és a racionális vitának
(lásd 1.3.1.3.). Platón rejtőzködésének legfőbb indokát talán az iránti kétségében fedezhetjük fel,
hogy a tudást olyan módon lehetne áttölteni egyik lélekből a másikba, mint a bort a teli edényből az
üresbe (Lakoma 175D sk., vö. Állam 518B skk.). Ennek fényében még olyan szerzőnek is értelmetlen
volna a korábbi filozófusokéhoz – mondjuk Hérakleitoszéhoz vagy Parmenidészéhez – hasonló
tekintélyi pozícióból megszólalnia, aki eljutott a tudás teljességére. (Az, hogy Platón elérhetőnek
tartja-e ezt az állapotot, és ha igen, ő maga igényt támaszt-e efféle tudásra, vitatott kérdés.) A
dialógusok nem adnak elénk kész szellemi táplálékot. A szerző nem telepszik rá az olvasóra a tudás
tekintélyének súlyával, nem foglal közvetlenül állást a vitatott kérdésekben, sőt sokszor a tételeknek
és érveknek is csupán számos ponton kiegészítésre szoruló vázlatát adja meg. Ezek a szövegek
valósággal kikényszerítik az értelmezést és az állásfoglalást, így bevonják az olvasót a filozófiai vitába.
Ezzel Platón Szókratész beszélgetéseinek „ébresztő” hatását próbálja újra megteremteni az írott mű
közegében, amennyire ez lehetséges.

      Platón mind irodalmi, mind filozófiai szempontból páratlan, hatalmas életművet hagyott hátra,
ugyanakkor alapvető fenntartásai vannak az írásbeli közléssel szemben. A Phaidroszban sorra veszi a
főbb problémákat (274B–278E): az írott mű 1. mindig ugyanazt mondja, kérdéseink nyomán nem
szolgál további magyarázattal; 2. bárkinek kezébe kerülhet, nem tudja megválogatni, ki előtt érdemes
szólni és ki előtt nem; 3. nem tudja magát megvédeni a támadásokkal szemben; 4. terméketlen, nem
hoz létre utódokat. A tanítványok lelkébe plántált eleven beszéd mentes az írott mű mindeme
hiányosságaitól. A tudással bíró dialektikus komoly igyekezete ezért a szóbeli tanításra irányul, az
írott művek alkotása nem más számára, mint játék. Az írás nem alkalmas tudás közvetítésére,
legfeljebb emlékeztet bennünket arra, amit már tudunk.

      De vajon érvényesek-e Platónnak az írással szembeni ellenvetései saját műveire? Felvethető,
hogy Platón dialógusaival olyan műformát próbál kialakítani, amely meghaladja az írás korlátait: a
dialógusok mélyebb jelentése rejtve marad az illetéktelenek előtt, újraolvasásuk során azonban újabb
és újabb rétegek tárulnak fel a figyelmes olvasó számára. Valószínűbb azonban, hogy Platón általános
érvényűnek szánja íráskritikáját. Bizonyára komolyan gondolja, hogy az írás eredendő korlátait a
legrafináltabb műforma sem játszhatja ki teljességgel, és hogy egy-egy argumentum megértése nem
egyenlő a filozófiai tudással. Az, hogy a tudás letéteményesének inkább a szakértőt tekinthetjük, mint
írott művét, a közvetlen, kölcsönös szellemi érintkezés pedig hatékonyabb eszköz az írásoknál a tudás
átadására, voltaképpen ma is elfogadható, realisztikus ítélet. Ebből korántsem következik, hogy
Platón ne próbálná tágítani az írás teljesítőképességét, vagy hogy a dialógusokban felvetett
problémák és érvek ne tartoznának „tulajdonképpeni” filozófiájához. Nem szabad megfeledkeznünk
arról sem, hogy az íráskritika olyan szövegösszefüggésbe tartozik, amely indokolja a sarkítást. Platón
a Phaidroszban a rétorokat, beszédírókat saját eszközeikkel győzi le, majd irodalmi remekműve végén
ironikusan jelzi, hogy a meghódított terület nem a filozófia legértékesebb birtoka.

      Arisztotelész említi Platón „íratlan tanítását” (Fizika 209b15), elődei nézeteinek áttekintésében
pedig szisztematikus metafizikai tanítást tulajdonít mesterének, melyet ebben a formában a
dialógusok nem tartalmaznak (Met I.6). Eszerint a valóság két végső alapelve az egy (hen) és
a kettősség, más néven kicsi-és-nagy (düasz, mega kai szmikron). Ezek az alapelemei az ideáknak.
Arisztotelész értelmezésében az előbbi formai, az utóbbi anyagi ok. Az ideák az okai a számoknak, a
számok pedig az érzékelhető dolgoknak. A számok köztes létezők: az ideáktól abban különböznek,
hogy mindegyikükből több van, míg az ideákból egy-egy, az érzékelhető dolgoktól pedig abban, hogy
örökök és változatlanok. Az ideaelmélet itt egy még átfogóbb, matematikai jellegű metafizikába
illeszkedik. Talán ez az oka, hogy Arisztotelész elmulasztja az ideaelmélet parmenidészi hátterét
említeni, és a püthagoreizmussal hozza kapcsolatba e tanítást. Arisztotelész egy tanítványa beszámol
arról, hogy Platón szóbeli előadásában azonosította az egyet és a jót (Arisztoxenosz, Harmonia 2. 20,
16–31, 3 Macran). Ily módon egy többrétegű metafizikai modellt kapunk, melyben a jó az (egyik) első
princípium szerepét tölti be.

      Az ún. tübingeni iskola értelmezésében Platón filozófiájának középpontjában az iskola belső
körében szóban előadott, ezoterikus princípiumelmélet áll. A dialógusok többségükben a
nagyközönségnek szóló exoterikus iratok, amelyekkel Platón pusztán érdeklődést akar kelteni. A
dialógusok célzásokat tartalmaznak az íratlan metafizikára, teljes értelmüket is csak ebben a
szisztematikus összefüggésben nyerik el (e kutatási irányhoz magyarul lásd Szlezák 2000). Ez az
értelmezési irány az angol és amerikai kutatók körében a 60-as évektől a 90-es évekig a leghevesebb
ellenállásba ütközött (Vlastos 1963). E hagyományban sokan egyszerűen kétségbe vonják az
Arisztotelész által ismertetett platóni princípiumelmélet létét, mások pedig marginálisnak próbálják
beállítani. Legújabban azonban egyre többen gondolják, hogy a platóni filozófiára vonatkozó
másodlagos forrásokat kár kihasználatlanul hagyni. Nem igazolható, hogy Platón írásai mögött
kezdettől ott van az íratlan princípiumelmélet, és mindvégig ez alkotná tanításának középpontját (ha
a VII. levél 341A skk. tájékoztatását hitelesnek fogadhatjuk el, a „végső dolgokra” vonatkozó
tanításnak nem csupán írásbeli rögzítésével, hanem szóbeli megfogalmazásával szemben is
fenntartásai vannak). Nehéz volna azonban tagadnunk, hogy Arisztotelész szavai egy nagyigényű,
átfogó metafizikai vázlatra utalnak. Ehhez hasonló elgondolás a kései Philéboszban is szerepel (16C
skk.). Platón íratlan metafizikai tanításának történeti jelentősége nem csekély. A közvetlen
tanítványok, az Óakadémia képviselői folytatták ezt a fajta spekulációt, sőt az újpüthagoreusok és az
újplatonikusok metafizikai rendszerei is Platón e tanítására épülnek.

1.3.1.9. Az Óakadémia
Platón rendkívül sokat tett annak érdekében, hogy a filozófia önálló diszciplínává váljon. Ehhez nem
csupán a filozófiának a szellemi élet más területeitől (különösen a szofisztikától és a retorikától) való
világos elhatárolására és történetének megalkotására-értelmezésére volt szükség, hanem
intézményesítésére is. Az előbbi megteremtette a filozófus identitást, az utóbbinak köszönhetően
pedig a filozófia meghatározott életformává vált. Az első tulajdonképpeni értelemben vett filozófiai
iskolát Platón hozta létre. Bizonyos előzményekre persze támaszkodhatott. A görög világban
működtek orvosiskolák, Iszokratész néhány évvel korábban alapította meg rétoriskoláját Athénban,
és legtöbb esetben a korábbi filozófusoknak is nyilvánvalóan megvolt a maguk tanítványi köre. A
legfontosabb mintát valószínűleg a püthagoreus közösségek jelentették, melyeket rituális
szabályrendszer, titkos tanítás, közös élet és teljes szolidaritás fűzött össze, és amelyekben egy
ponton a tudományos és filozófiai kutatás is megjelent. Platón 387-ben, dél-itáliai és szicíliai útjáról
hazatérve alapította meg az Akadémiát. Az iskola tevékenysége megoszlott Akadémosz hérósz szent
ligete (egy nyilvános park és gümnaszion, tornacsarnok), valamint Platónnak a közelben vásárolt háza
között, mely mellett szentélyt emeltetett a Múzsák számára. Egy elmélet szerint az Akadémia és a
későbbi filozófiai iskolák a Múzsák tiszteletére alakult kultikus közösségként (thiaszosz) működtek,
valószínűbb azonban, hogy az iskolák hivatalos státus nélküli magántársaságok voltak. Az iskola
vezetőjét (szkholarkhész) az Akadémián a jelek szerint választották, más iskolákban viszont a
mindenkori vezető végrendeletileg ruházta át hivatalát (és az iskola alapját képező ingatlant) a
kiszemelt utódra. Az Akadémia kutató- és tanintézmény volt. Az iskolában messze nem uralkodott
tanbeli egység (pl. Arisztotelész mellett Szpeuszipposz sem fogadta el a platóni ideaelméletet),
inkább bizonyos alapelveket elfogadó, közös irányultságú, de önálló filozófusok közösségeként kell
elképzelnünk. A filozófusok mellett csillagász és matematikus tagjai is voltak az iskolának (pl.
Eudoxosz és Theaitétosz). Az Akadémián folyó oktatásról nem sokat tudunk. Úgy tűnik, nagy súlyuk
volt az érveléstechnikai gyakorlatoknak, melyeket Arisztotelész a Topikában leír. A komédiaíró
Epikratész a felosztásos meghatározás (és egyben a biológiai klasszifikáció) akadémiai gyakorlatát
parodizálja (fr. 11 Kock: Platón és tanítványai a sütőtök meghatározásán buzgólkodnak).
Arisztoxenosz fentebb hivatkozott beszámolója arra utal, hogy Platón metafizikai kérdéseket is
tárgyalt, akár nyilvános előadás formájában is. A képzésnek – legalábbis az első nemzedékek alatt –
gyakorlatiasabb aspektusa is lehetett, hiszen az Akadémiáról államférfiak és politikai tanácsadók is
kikerültek.

     A platonizmus az antikvitás legerőteljesebb filozófiai hagyománya. Történetét nagy vonalakban
a következőképpen oszthatjuk fel. 1. Az Óakadémia tagjai Platón kései filozófiáját folytatják,
metafizikai és kozmológiai kutatásoknak szentelik magukat. 2. Az iskolát körülbelül i. e. 267-től
irányító Arkeszilaosszal kezdődik a szkeptikus Akadémia korszaka. I. e. 86 körül az iskola
működésének folytonossága megszakad, és a platonizmus szkeptikus vonala is elhal. 3. A platonikus
hagyománynak az i. e. 1. századtól az i. sz. 3. század közepéig terjedő szakaszát középső
platonizmusként szokás emlegetni. E korszak kezdetét egyesek a platonikus tanításokra is építő
középső sztoikus Poszeidónioszhoz (i. e. 131–151), mások aszkalóni Antiokhoszhoz (i. e. 130–
168), megint mások az újpüthagoreus alexandriai Eudóroszhoz (virágkora i. e. 25 körül) kötik.
Ezekben a századokban a platonizmusnak már nem Athén a központja. 4. Plótinosztól számítják
az újplatonizmust, aki római iskoláját 246-ban alapította meg. E felosztás nem teljesen logikus és
egységes, ám ezek a leginkább használatos modern kategóriák (egy antik felosztáshoz lásd Sextus
Empiricus, Pürrhóni vázlatok 1.220). Ebben a szakaszban az Óakadémia fontosabb tagjait vesszük
sorra, a szkeptikus Akadémiát, és a császárkori platonizmust később tárgyaljuk.
     Platón halála után (347) unokaöccse, az athéni Szpeuszipposz (i. e. 410–339) nyerte el az
Akadémia vezetését. A kései Platón-dialógusokban és a platóni íratlan tanításra vonatkozó
beszámolókban tetten érhető püthagoreus ihletettségű matematizáló metafizikát gondolja tovább.
Műveiből csupán töredékek maradtak fenn. Ismeretelmélete holisztikus: egy dologról csak akkor
bírunk tudással, ha ismerjük hasonlóságait és különbségeit minden más dolog vonatkozásában (fr. 63
Tarán). Metafizikai elmélete szerint a lét feletti egy és a sokaság princípiumaiból származnak a
számok (az ideáknak nincs helye rendszerében); a következő szinten a pont és a kiterjedés hozza létre
a geometriai testeket; a következő szint a lelkeké, végül pedig a fizikai testek következnek ( Met. VII.2;
XII.7). Szpeuszipposz – legalábbis Arisztotelész szerint – nem tisztázza a valóság különböző szintjei
közötti viszonyt (XII.10). Metafizikai eszméiből az újplatonikus Iamblikhosz merít.

     Az iskola harmadik vezetője 339-től a khalkédóni Xenokratész (i. e. 396–314). Gazdag
munkásságáról csak címek és doxográfiai beszámolók alapján alkothatunk fogalmat. Tőle ered a
filozófia hellenisztikus korban szokásos hármas felosztása, mely különbséget tesz fizika, etika és
logika között (a fizika a metafizikát is tartalmazza, a logikába pedig az ismeretelmélet is beleértendő).
Xenokratész a megismerés szempontjából a valóságnak három szintjét különítette el: az érzékelhető
dolgokat, melyekre vonatkozólag szigorú értelemben nem lehetséges tudás; a vélekedés tárgyait,
melyek felfogásában az égitestek; az értelemmel felfogható, világon kívüli tárgyakat (pl.
számideákat), melyekre tudás vonatkozik (fr. 83 Isnardi Parente). A számideák tanát Arisztotelész
részletesen kritizálja a Metafizika XIII–XIV. könyvében, Xenokratész nevének említése nélkül (az
azonosítást Aszklépiosznak a Metafizika VII.2-höz írott kommentárja teszi lehetővé). A számideákat
az Egy és a meghatározatlan kettősség (más néven az „örökfolyó” vagy „sokaság”) hozza létre, a
számideákból keletkeznek a vonalak, síkok, testek, végül pedig az érzékelhető dolgok. A „keletkezést”
Xenokratész sem e metafizikai viszonyokban, sem a kozmológiában nem szó szerint, időbeli
folyamatként érti, hanem ontológiai és kauzális függések megvilágítására szolgáló képes beszédként
(vö. Arisztotelész, Az égbolt I.10). Az Egy Xenokratész felfogásában isteni Értelemként is
megközelíthető; az első istennek alá van rendelve a második isten, a világlélek (fr. 213 Isnardi
Parente). Xenokratész Platón megjegyzéseiből kiindulva a daimónokra – az istenek és az emberek
között közvetítő lényekre – vonatkozó tanítást is kidolgozott. A lélek meghatározása szerint „önmagát
mozgató szám” (fr. 188 Isnardi Parente) – e furcsa tételhez bizonyára különböző platóni lélekfilozófiai
felvetések kombinációjával jutott el (Platón például a Phaidroszban önmozgónak mondja a lelket,
a Timaioszban pedig matematikai felépítést tulajdonít neki). Xenokratész teológiája és démonológiája
a középső platonizmusban nagy befolyással bírt.

     Az athéni Polemón (i. e. 350–276) 314-ben vette át az iskola vezetését. Szpeuszipposz és
Xenokratész is foglalkoztak etikával (az előbbi a zavartalanságban látta a boldogságot, az utóbbi a
lélek erényének birtoklásában), Polemón azonban kifejezetten előnyben részesíti ezt a területet a
metafizikai és kozmológiai kutatással szemben. Állítólag ifjúkorában egyszer részegen betévedt
Xenokratész etikai előadására, annak hatására felhagyott addigi léha életmódjával, és a filozofikus
rendíthetetlenség mintaképévé vált (D. L. 4.16 sk.). Ez a nem egészen jóindulatú anekdota
nyilvánvalóan azért firtatja Polemón előéletét, mert a filozófus nagy súlyt fektetett a gyakorlati
etikára. Polemón tanításáról keveset tudunk. Jelentősége elsősorban abban áll, hogy a kitioni Zénón
mestereként hatással volt a sztoikus filozófia kialakulására. Ezért hivatkozhat rá aszkalóni Antiokhosz
a Kr e. 1. században, amikor a platonikus és a sztoikus hagyomány egységét kívánja igazolni.

     Az iskola vezetője Polemón után i. e. 276-ban athéni Kratész lett, aki csupán néhány évig állt az
iskola élén (Arkeszilaosz 267-ben vette át az iskola vezetését). Kratész nevéhez nem fűződik eredeti
tanítás. Az Óakadémia tagjai közül, akik nem nyerték el az iskola vezetését, érdemes megemlíteni
opuszi Philipposzt, aki Platón utolsó művét, a Törvényeket kiadta, és az Epinomisz címen ismert
függeléket szerkesztette hozzá. Philipposz az utóbbi műben olyan teológiát dolgoz ki, mely nem ismer
a kozmikus léleknél magasabb princípiumot; különös figyelmet szentel továbbá a daimónoknak.
Philipposz széles körű matematikai és természettudományos munkásságot fejtett ki, valamint etikai
műveket is írt. Pontoszi Hérakleidész ugyancsak Platón tanítványa volt. Szpeuszipposz halála után
visszatért szülővárosába, mivel nem sikerült elnyernie az iskola vezetését. Hérakleidész lejegyezte
Platónnak A jóról tartott előadását (akárcsak Arisztotelész). Platón Timaioszára támaszkodva
asztronómiai modellt dolgoz ki, továbbá az atomizmus egy változatát képviselte. A léleknek anyagi
természetet tulajdonított, úgy gondolta, fényrészecskékből tevődik össze, ugyanakkor halhatatlannak
gondolta. Vallási és etikai témájú dialógusokat is írt. Szoloi Krantór Xenokratész és Polemón
tanítványa. Írt egy munkát A gyászról, mely a „vigasztalás” antik műfajának mintájává lett. Állítólag ő
volt az első, aki kommentálni kezdte Platón műveit. A Timaiosz bizonyos problematikus pontjaihoz
fűzött magyarázatait megőrizte a hagyomány. A világteremtés történetét Krantór nem szó szerinti
értelemben olvasta: úgy gondolta, Platón e történettel csupán annyit akar jelezni, hogy a világ egy
rajta kívüli princípiumtól függ. Ismerjük a világlélek konstrukciójáról adott értelmezését is.
A Timaiosz-magyarázat hagyománya mindvégig jelen van a császárkori platonizmusban, és dialógus
elbeszélésének a világ teremtéséről az az értelmezése vált uralkodóvá, melyet Krantór dolgozott ki.

Platón fejlődése

Az egyik értelmezés szerint Platón kezdettől fogva birtokában van teljes rendszerének, a dialógusok
közötti filozófiai különbségek pedig a szerző pedagógiai megfontolásaival magyarázhatók. A 20.
század második felében sokkal nagyobb befolyással bírt a fejlődéstörténeti interpretáció, mely három
korszakba sorolja a dialógusokat. E rekonstrukció váza a következő. Platón „korai” korszakában
alapjában Szókratész filozófiáját fogadja el, és csak „középső” korszakában jut el önálló tételek
megfogalmazásához. Az első korszakváltást az ideaelméleti hipotézisnek és a lélek halhatatlansága
tézisének megjelenése jelzi a dialógusokban (Phaidón, Lakoma, Állam, Phaidrosz, Kratülosz). Az
ideaelmélet nagyszabású metafizikai alapozására egyéb – többek között politikai – tanítások is
épülnek. A második fordulópont a Parmenidészhez köthető, mely az ideaelmélet válságának
dokumentuma. Platón „kései”, kritikai korszakában filozófiájának nehézségeivel néz szembe. Egy
másik változat szerint ebben a korszakban jut el legjelentősebb logikai és nyelvfilozófiai
felfedezéseihez, melyek függetlenek az ideaelmélettől. Ez az értelmezés hivatkozik a 19–20. század
ún. stilometriai kutatásaira, melyek a dialógusok filozófiai tartalmától függetlenül, a nyelvi
jellegzetességek statisztikai vizsgálatával próbálják megállapítani Platón műveinek keletkezési
sorrendjét.

A stilometriai vizsgálatok szintén három csoportot különítenek el az életművön belül:

1.      Euthüdémosz, Euthüphrón, Gorgiasz, Ión, Kharmidész, Kisebbik Hippiasz, Kritón, Kratülosz,
Lakhész, Lakoma, Lüszisz, Menexenosz, Menón, Nagyobbik Hippiasz, Phaidón, Prótagorasz,
Szókratész védőbeszéde
2.      Állam, Parmenidész, Phaidrosz, Theaitétosz
3.      A szofista, Az államférfi, Philébosz, Timaiosz-Kritiasz, Törvények

Ez a hármas felosztás azonban nem vág egybe a fejlődéstörténeti rekonstrukció „korai”, „középső” és
„kései” csoportjával. Az 1. csoport nem korlátozódik a szókratikus művekre, hanem tartalmaz három
olyan dialógust is, mely az ideaelméletet fejtegeti (Lakoma, Phaidón, Kratülosz). A 2. csoporthoz
tartozik a Parmenidész és a Theaitétosz, melyeket a „kései”, „kritikai” dialógusok közé szokás sorolni.
Az egyes csoportokon belüli sorrend megállapítására a stilometriai módszer nem alkalmas, csupán a
3. csoport esetében van némi támpontunk (A szofista és Az államférfi sorozatot alkotnak, mely
a Theaitétoszt folytatja; a Törvényekről tudjuk, hogy ez Platón utolsó műve). Mindebből azt a
következtetést vonhatjuk le, hogy a fejlődéstörténeti értelmezés által megkívánt sorrendet a
stilometriai kutatások nem zárják ki, ám részleteiben nem is támasztják alá kényszerítő erejű
bizonyítékokkal.
Tartalmi megfontolások is felhozhatók a fejlődéstörténeti interpretáció imént körvonalazott
változataival szemben. Az 1. csoport egyes dialógusainak középpontjában a jelen fejezet első
szakaszában vázolt Szókratész-értelmezés áll. Ennek azonban nem az az egyetlen lehetséges
magyarázata, hogy Platón e művek írásának idején még nem képes kilépni mestere árnyékából.
Platón e munkákban sem azonosul minden további nélkül hősével, hanem saját filozófiai programján
dolgozik. Elképzelhető például, hogy az erények definícióját vizsgáló, aporiával végződő dialógusokat
bevezetésnek szánja az ideaelméletet tárgyaló nagy műhöz, az Államhoz. Platón az 1. csoport más
darabjaiban és a másik két csoportban messze túlmegy az említett művekben felvázolt „szókratészi”
filozófia keretein, ugyanakkor ezen munkák többségében is meghagyja Szókratészt főszereplőnek.
Vélhetően azért jár el ezen a módon, mert ismeretelméleti, lélekfilozófiai, metafizikai,
politikaelméleti tanításait Szókratész filozófiája természetes kiterjesztésének érzi: ilyen irányú
vizsgálódásaival a szókratészi etika elméleti alapjait kívánja megteremteni. A platóni ideaelmélet nem
elveti, hanem kibővíti a formák „szókratészi” felfogását. (Valójában Platón a morálpszichológiában
komolyabb újításokat vezet be, mint a formák kérdésében, lásd 1.3.1.4.) Ami a kései dialógusokat
illeti, az ideaelmélet bonyolultabbá válik és új vonásai kerülnek előtérbe, de nincs szó arról, hogy
Platón szakítana vele e munkákban. Ezt többek között az is mutatja, hogy a kései korszakba
tartozó Timaiosz a formákat a „középső” dialógusokhoz igen hasonló módon közelíti meg. Platón
gondolkodásának kibontakozását inkább jellemzi folytonosság, mint nagy forradalmak vagy éppen
törések.
1.3.1.9. Az Óakadémia

1.3.2. Arisztotelész
Arisztotelész (i. e. 384–322) az észak-görögországi Sztageirában született, apja Amüntasz makedón
király udvari orvosa volt. 367-ben Athénba megy, Platón iskolájához, az Akadémiához csatlakozik és
bekapcsolódik az ott folyó filozófiai és tudományos kutatásokba. Vitába keveredik Iszokratésszal, az
Akadémia riválisának számító rétoriskola vezetőjével. Platón halála után, 347-ben az Akadémia egy
másik tagjával, Xenokratésszal Asszoszba költözik. Itt mintegy három évet tölt, és feleségül veszi az
uralkodó, Hermeiasz unokahúgát, Püthiaszt, akitől lánya született. Ezután – valószínűleg
Theophrasztosz, fiatalabb munkatársa meghívására – Leszbosz szigetére, Mütiléné városába megy,
majd Sztageirában tartózkodik. 343-ban II. Philipposz makedón király Miezába hívja, és rábízza fia,
Alexandrosz nevelését. 335-ben, Alexandrosz trónra lépése után Arisztotelész visszatér Athénba, és
Farkas-Apollón szent ligetében, a Lükeionban megalapítja saját iskoláját, mely a filozófia és a
tudomány fontos központja lett (az iskola tagjait – valószínűleg a Lükeionban található
sétacsarnokokról (peripatosz) – később peripatetikusoknak nevezték). Felesége halála után
Arisztotelész Herpüllisszel él együtt, akitől Nikomakhosz nevű fia született. Alexandrosz halála után,
mikor Athénban a makedónellenes hangulat felerősödik, Arisztotelész az euboiai Kalkhiszba menekül,
és néhány hónappal később ott hal meg.

      Arisztotelész – Platónhoz hasonlóan – írt filozófiai dialógusokat, melyek szélesebb közönséghez
szóltak. E népszerű írások közé tartozott például a lélek halhatatlanságáról szóló Eudémosz, A
filozófiáról és a Buzdítás a filozófiára (Protreptikosz). Bizonyára ezekre a munkákra gondol Cicero,
amikor Arisztotelész szavainak „arany folyamáról” beszél. A dialógusok néhány töredéket leszámítva
elvesztek. A ránk maradt írásokat rhodoszi Andronikosz szerkesztette meg az i. e. 1. században.
Andronikosz Arisztotelész saját használatra készült jegyzeteit vette alapul, melyek minden bizonnyal
az iskolában tartott előadásokhoz készültek. Andronikosz néha olyan szövegeket illesztett össze,
melyek eredetileg nem tartoztak egybe. Ennek megfelelően az általunk ismert Arisztotelész-írások
többségükben nem kicsiszolt művek, hanem szikár stílusú, olykor töredezett szövegek, melyek
megértése komoly munkát kíván az olvasótól. Az Andronikosz-féle kiadás vált alapjává a későbbi
szöveghagyománynak és kommentárirodalomnak. Arisztotelész műveinek Immanuel Bekker (1831)
készítette el azt a kiadását, melynek számozására a modern szakirodalomban hivatkozni szokás (a
teljes hivatkozásban a mű címe után szerepel a könyv és a fejezet száma, az oldalszám, a hasáb
betűjele és a sorszám, pl. Met. IV.3, 1005bl9–22). Az alábbiakban megadjuk a Bekker-kiadásban
szereplő hitelesnek elfogadott műveket. Arisztotelész műveit más görög munkákhoz hasonlóan
gyakran latin címen idézik. Előbb a művek latin címét közöljük, majd zárójelben a cím rövidítését,
végül pedig magyar fordítását.

Organon Categoriae (Cat.) – Kategóriák De interpretatione (Int.) – Herméneutika Analytica Priora (A.
Pr.) – Első analitika Analytica Posteriora (A. Po.) – Második analitika Topica (Top.) – Topika De
sophisticis elenchis (SE) – Szofisztikus cáfolatok Physica (Phys.) – Fizika De Caelo (Cael.) – Az égbolt De
generatione et corruptione (GC) – A keletkezés és a pusztulás Meteorologica (Meteor.) – Égi
jelenségek De anima (DA) – A lélek Parva naturalia (PN) – Kisebb lélekfilozófiai írások De sensu et
sensibilibus (Sens.) – Az érzékelés és tárgyai De memoria et reminiscentia (Mem.) – Az emlékezet és a
visszaemlékezés De somno et vigilia (Somn.) – Az alvás és az ébrenlét De insomniis (Insomn.) – Az
álmok De divinatione per somnum (Div. somn.) – Az álomjóslat De longitudine et brevitate vitae
(Long. vit.) – A hosszú és a rövid élet De juventute et senectute, de vita et morte (Juv.) – A fiatalság és
az öregség, az élet és a halál De respiratione (Resp.) – A légzés Historia animalium (HA) – Állattani
kutatások De partibus animalium (PA) – Az állatok részei De motu animalium (MA) – Az állatok
mozgása De animalium incessu (IA) – Az állatok járása De generatione animalium (GA) – Az állatok
szaporodása Metaphysica (Met.) – Metafizika Ethica Nicomachea (EN) – Nikomakhoszi etika Magna
Moralia (MM) – Nagy etika Ethica Eudemia (EE) – Eudémoszi etika Politica (Pol.) – Politika Rhetorica
(Rhet.) – Rétorika Poetica (Poet.) – Poétika

1.3.2.1. Megfigyelés és filozófiai elmélet

1.3.2.2. Érvényes következtetés, bizonyítás és dialektikus érvelés

1.3.2.3. A természeti folyamatok magyarázata

1.3.2.4. Test és lélek

1.3.2.5. A létező mint létező tudománya

1.3.2.6. Etika és politika

1.3.2.1. Megfigyelés és filozófiai elmélet
Arisztotelész pályafutását Platón iskolájában kezdte, és a filozófia mindazon területeit
továbbfejlesztette, melyeket mestere is művelt. Platónnak a nyelv természetére és az érvelés
technikáira vonatkozó vizsgálódásaiból kiindulva – ám e kezdeményeket messze meghaladva – veti
meg a formális logika alapjait. A transzcendens ideák platóni elméletét kritikával illeti, ugyanakkor
saját metafizikájában az egyedi dolgokban található formáknak központi szerepet szán. Lélekelméleti,
etikai és politikai nézeteit hasonlóképpen Platónhoz kapcsolódva és vele vitatkozva fejti ki. Míg
Platón egyetlen kifejezetten természetfilozófiai művet írt, a Timaioszt, addig Arisztotelész
munkásságának legjelentősebb részét viszont természetfilozófiai munkák teszik ki. Arisztotelész
természetfilozófiájában módszertanilag is új a megfigyelés fontosságának hangsúlyozása (GC 316a5–
10; APr I.30). Ez az elv legfőképp biológiai írásaiban érvényesül a gyakorlatban is.

       Az állattani és növénytani adatgyűjtések mellett Arisztotelész más területeken is kiterjedt
empirikus kutatásokat folytat, például összeállítja az olümpiai, püthói és nemeai játékok győzteseinek
listáját (ezek az időszámítás szempontjából voltak fontosak), az athéni színházi előadások jegyzékét,
és egybegyűjti 158 görög állam alkotmányát. Különös figyelmet fordít a tudományok és a filozófia
történetére. Nem csupán saját fejtegetéseit vezeti be gyakorta az elődök nézeteinek áttekintésével,
hanem külön munkát is ír többek között a püthagoreusok, Démokritosz és Platón filozófiájáról.
Ennyire sokoldalúan specializálódott tudományos tevékenység nyomai Platón írásaiban nem
fedezhetők fel (megjegyzendő azonban, hogy a szűken vett filozófiai tárgyak tanulmányozása mellett
az Akadémián matematikai és csillagászati kutatások is folytak). Arisztotelész empirikus beállítottsága
az ión hisztorié hagyományában gyökerezik, mellyel bizonyára még Athénba kerülése előtt
megismerkedett.

     Arisztotelész élesen elkülöníti egymástól a létrehozó tudományokat, melyek célja valamilyen
tárgynak az elkészítése (ide tartozik a retorika és a poétika), a praktikus tudományokat, melyek
esetében a tudás a cselekvés kiválóságát szolgálja (ilyen az etika és a politika), valamint a teoretikus
tudományokat, melyeknek nincs egyéb céljuk, mint az igazság felfedezése (ennek ágai a
természetfilozófia, a matematika és a metafizika). Gyakran hangsúlyozza, hogy az egyes tudományok
más és másfajta dolgokra vonatkoznak (Met 1055a6 sk.), megvannak a maguk sajátos alapelvei, és
hogy különféle tudományokban a szabatosságnak más és más fokát követelhetjük meg. Ennek
fényében semmiképp sem tulajdoníthatunk neki redukcionista tudománykoncepciót: a mindent
magában foglaló, egyesített tudomány megalkotása elvileg lehetetlen. Ugyanakkor Arisztotelész
egységes fogalmi keretbe illeszti a legkülönfélébb területeken összegyűjtött adatokat. A
tudományokat közös módszerek és fogalmak kötik össze. Hasonló módszerek szolgálnak a különféle
tudományok alapelveinek felkutatására, és a befejezett teoretikus tudományoknak is hasonló a
felépítésük. A két teoretikus tudomány, melyeket Arisztotelész aktívan művelt, a fizika és a metafizika
tartalmilag is számtalan ponton érintkezik egymással. E tudományok alapfogalmai – például anyag és
forma, lehetőség és teljesültség, valamint a cél – a teoretikus tudományokon kívül az etikában, a
politikában, sőt a poétikában is termékenynek bizonyulnak. Arisztotelészt fogalomrendszerének
eredetisége, ereje és széles körű alkalmazhatósága az ókor legnagyobb gondolkodóinak sorába emeli.

1.3.2.2. Érvényes következtetés, bizonyítás és dialektikus érvelés
Dialógusainak tanúsága szerint Platón alaposan tanulmányozta az érvelési technikákat, és a szigorú
szabályok szerint zajló viták minden valószínűség szerint az Akadémián folyó képzésnek is fontos
részét alkották. Arisztotelész nem csupán a dialektikus érvelés fogásairól állít össze
kézikönyvet (Topika), hanem rendszeres vizsgálat alá veszi az érvényes következtetés szabályait, ezért
őt tekinthetjük a logika megalapozójának (idevágó vizsgálódásai újszerűségének maga is tudatában
van: SE 34). E tudományra csak a későbbi ókorban kezdték a „logika” megnevezést alkalmazni,
Arisztotelész Analütika („az elemzésre vonatkozó fejtegetések”) címen utal a tárggyal kapcsolatos
írásaira. Többször hangsúlyozza, a tudományok műveléséhez ezekkel az ismeretekkel előzetesen
tisztába kell jönnünk. A későbbi arisztoteliánusok erre alapozták nézetüket, mely szerint a logika nem
része, hanem eszköze (organon) a filozófiának. Innen nyerte Arisztotelész logikai írásainak
gyűjteménye az Organon címet. E gyűjtemény a Kategóriákat, a Herméneutikát, az Első analitikát és
a Második analitikát, a Topikát és a Szofisztikus cáfolatokat foglalja magában.

      Az Organon egyik központi témája a szillogizmus elmélete, melynek kifejtését az Első
analitika tartalmazza. A szüllogiszmosz szó jelentése Arisztotelésznél: érvényes deduktív
következtetés. A szillogizmus „olyan beszéd, amelyben bizonyos dolgok megállapításából
szükségszerűen következik valami más, mint amit megállapítottunk – mégpedig azért, mert azok a
dolgok úgy vannak” (APr I.1, 24b18–20). Azokat az állításokat, melyekből következtetést vonunk le,
premisszáknak nevezzük, a levont következtetést pedig konklúziónak. A premisszákkal a konklúziót
logikai következményreláció kapcsolja össze: amennyiben a premisszák igazak, a konklúzió is
szükségszerűen igaz. Arisztotelész a tudományos bizonyítás elméletének előkészítéseként fog hozzá a
szillogizmus tárgyalásához (24a10 sk.), ám az Első analitikában a következtetések általános elméletét
kívánja adni, melynek a tudományos bizonyítás (apodeixisz) csupán egyik fajtája (25b26–31). Sőt mi
több, azt is megpróbálja igazolni, hogy minden érvényes érvelés szillogisztikus, vagy legalábbis
rokonságban áll a szillogizmussal (APr II.23–27). Valójában a szillogisztika csupán az érvényes
következtetések egyik típusának elemzése, e korlátozottabb területen azonban Arisztotelész
rendkívül eredményes munkát végez. Tekintsük át először vállalkozásának korlátait, majd
legfontosabb eredményeit.

      Arisztotelész meghatározása szerint a kijelentés olyan több szóból felépülő beszéd, amely –
szemben például a kérésekkel – igaz vagy hamis lehet (Herméneutika 4). A kijelentés lehet állítás és
lehet tagadás. Az egyszerű kijelentés Arisztotelész elemzésében két ún. terminusra bontható: az,
amiről állítunk vagy tagadunk valamit, az alany (latin eredetű szóval: szubjektum), az pedig, amit
állítunk vagy tagadunk, az állítmány (predikátum). Arisztotelész különbséget tesz egyedi és általános
kijelentés között. Az egyedi kijelentés alanya valamilyen egyedi dolgot jelöl; ilyen pl. a „Kalliasz ül”
mondat. Az általános kijelentések alanya általános terminus, amely más mondatokban állítmány is
lehet (pl. „ember”). Az általános kijelentés lehet részleges vagy egyetemes (Herméneutika 7). Az
általános kijelentések fajtái a következők (a mondattípusokat a középkortól az affirmo = állítok és
a nego = tagadok latin igék magánhangzóiról A, I, E, illetve O mondatoknak szokás nevezni):

Egyetemes állító (A): Minden ember fehér

Részleges állító (I): Némely ember fehér.

Egyetemes tagadó (E): Egy ember sem fehér.

Részleges tagadó (O): Némely ember nem fehér.

      Az Első analitika kizárólag olyan következtetésekkel foglalkozik, amelyekben a premisszák és a
konklúzió egyaránt egyszerű, alany-állítmány szerkezetű általános kijelentések. A szillogisztika ily
módon nem veszi számításba az összetett premisszákat – például feltételes mondatokat – tartalmazó
érveléseket (pl. „ha p, akkor q; p; tehát q”). Olyan mondatokat sem tud kezelni, amelyek nem
hozhatók szubjektumpredikátum formára (pl. „Szimmiasz nagyobb, mint Szókratész”). Az egyedi
kijelentéseket pedig Arisztotelész bizonyára azért nem vizsgálja szillogisztikájában, mert felfogása
szerint a tudományos bizonyításban – melynek kedvéért a következtetések elméletét kidolgozza –
csak az általános kijelentésekből álló érveléseknek van szerepük. Az arisztotelészi szillogisztikában
szereplő kvantifikált – a „minden”, „egy sem” vagy a „némely” szót tartalmazó – mondatok a modern
logika elemzése szerint nem egyszerű, szubjektum-predikátum szerkezetű kijelentések. Példának
okáért a „minden ló emlős” kijelentést a következőképp elemezhetjük: „minden x-re; ha x ló, akkor x
emlős”. A „némely ember fehér” állítás elemzése: „létezik x; x ember és x fehér”. Arisztotelész
szillogisztikája azonban lefordítható a modern predikátumlogika nyelvére. Az általa elfogadott
következtetési formák érvényessége megőrizhető, ha azt a kikötést tesszük, hogy az összes
előforduló terminus nem-üres osztályt jelöl.

      Arisztotelész szillogisztikájában olyan szubjektum-predikátum szerkezetű premisszapárokat vesz
alapul, melyeknek egyik terminusa közös, és rendszeresen megvizsgálja, milyen esetekben adódik
belőlük érvényes következtetés, melyben a premisszák nem közös terminusai szerepelnek (APr I.4–7).
A premisszáknak háromféle elrendezése képzelhető el: 1. az egyik premissza alanya a másik
premissza állítmánya; 2. a két premisszában ugyanaz az állítmány szerepel; 3. a két premisszában
ugyanaz az alany szerepel. Ezeket a típusokat Arisztotelész a szillogizmus alakzatainak nevezi. A két
premissza és a konklúzió állító, illetve tagadó minőségét, valamint egyetemes, illetve részleges
mennyiségét figyelembe véve a három alakzatban összesen 192 kombináció lehetséges. Az első
alakzaton belül a következő módozatok érvényesek (a mondatsémákban először a mondat típusának
jele, utána az állítmányt, végül az alanyt jelölő változó szerepel):

Aab, Abc; tehát Aac (pl. minden görög ember, minden ember halandó, tehát minden görög halandó)

Eab, Abc; tehát Eac

Aab, Ibc; tehát Iac

Eab, Ibc; tehát Oac

      Az első alakzat érvényes módozatai Arisztotelész szerint tökéletes szillogizmusok, mivel a
konklúzió nyilvánvalóan következik a premisszákból. A második 4 és a harmadik alakzat 6 érvényes
módozatát Arisztotelész az első alakzatbeli szillogizmusokra vezeti vissza, illetve reductio ad
absurdum típusú érveléssel igazolja. Az érvényes módozatok bizonyítása mellett Arisztotelész gondot
fordít az érvénytelen kombinációk cáfolatára is. Ezen a módon a következtetések vizsgált típusának
teljes, kevés számú evidens módon érvényes következtetési sémán és néhány transzformációs
szabályon nyugvó rendszerét sikerül kidolgoznia.

      Az Első analitikában Arisztotelész olyan szillogizmusokat is vizsgálat tárgyává tesz, melyek
premisszáiban a „lehetséges” vagy a „szükségszerű” szavak szerepelnek (I.8–22). Az ilyen
következtetések – az ún. modális szillogizmusok – elemzése kevésbé világos, nehezen értelmezhető
fejtegetés, sőt bizonyos hibákat is tartalmaz. A modális szillogizmusok elméletét Arisztotelész
tanítványa, Theophrasztosz tökéletesítette.

      Arisztotelész a deduktív következtetés, a szillogizmus mellett elismeri az érvelés egy másik fő
fajtáját is, az indukciót (epagógé); ugyanakkor amellett érvel, hogy az indukciót szoros rokonság fűzi a
szillogizmushoz (APr II.23). Az indukció ellentétes irányban halad, mint a szillogizmus: segítségével a
részlegestől jutunk el az egyetemesig. Például abból, hogy az ember, a ló és az öszvér (c) epétlenek
(b), valamint hogy ugyanezen élőlények (c) hosszú életűek (a), arra következtethetünk, hogy minden
epétlen állat (b) hosszú életű (a). A következtetés helyessége csak akkor garantált, ha az ember, a ló
és az öszvér az összes epétlen állat, ami létezik, vagyis ha teljes indukcióról van szó. Ennek az
eljárásnak az a fő értéke, hogy feltárja a konklúzióban szereplő terminusok közötti összefüggést. A
példában az indukció nem egyedekből, hanem fajtákból indul ki, és az azokat tartalmazó átfogóbb
nemre nézve von le következtetést. Mivel Arisztotelész szerint a természetes fajták száma véges és
állandó, ilyen esetekben a teljes indukció nem reménytelen vállalkozás. Arisztotelész azonban
gyakran kisszámú példára alapoz induktív érveket. Nem világos, hogy ilyenkor van-e bármilyen
biztosítékunk az érvelés érvényességére. Elképzelhető, hogy Arisztotelésznél az indukció nem
a bizonyítás módszere, hanem az a szerepe, hogy „rávezessen” valamilyen általános igazságra (ez
az epagein, epageszthai ige egyik jelentése).

      A Második analitika, mely a bizonyító vagy tudományos szillogizmus tárgyalását tartalmazza,
modern fogalmak szerint nem annyira logikai, mint inkább tudományelméleti kérdésekkel foglalkozik.
„Tudományon” (episztémé) Arisztotelész valamilyen meghatározott tárgyra vonatkozó rendszeres
ismeretegészt ért, mely bizonyításokból (apodeixisz) épül fel. (Platón a Theaitétoszban
általánosabban, „tudás” értelemben használja ugyanezt a szót.) Arisztotelész a tudomány
szerkezetére vonatkozó fejtegetéseihez nyilvánvalóan a matematikai tudományokat vette alapul,
melyek a 4. századra magas fejlettséget értek el. Arisztotelész igen szigorú követelményeket támaszt
a tudományos tudással szemben (APo I.2). Először is, tudomány tárgya csak az lehet,
ami szükségszerű. A világ egyedi, esetleges tényeire csak annyiban vonatkozik tudás, amennyiben
azok általános szabályszerűségek alá esnek. Másodszor, tudományos tudással csak akkor
rendelkezünk, amikor e szükségszerű tényállások okát, magyarázatát ismerjük. A tudományos tudás
ezen értelmezéséből bizonyos megkötések adódnak a tudományos szillogizmusok premisszáira
nézve. A tudomány premisszái 1. igazak, 2. elsődlegesek, azaz nem szorulnak bizonyításra, 3.
korábbiak a konklúziónál a megismerés természet szerinti rendjében (vagyis a teljes, kifejtett
tudomány logikai felépítésében), és annyiban is, amennyiben az általuk kifejezett tényállás
magyarázza a konklúzióban kifejezett tényállást. Arisztotelész különbséget tesz axiómák és tézisek
között; az előbbiek több tudomány számára közös elvek (ilyen pl. az ellentmondásmentesség elve), az
utóbbiak egy-egy speciális tudomány sajátjai. A tézisek egyik fajtája a definíció, a kérdéses tudomány
sajátos tárgyainak meghatározása, a másik pedig a hipotézis, a meghatározott tárgyak létének
feltételezése.

     Arisztotelész megvizsgálja az ilyenfajta tudás lehetőségével kapcsolatos nehézségeket (APo I.3).
Érvelése abból indul ki, hogy csak azt tudhatjuk, ami bizonyított. A konklúzió igazságára vonatkozó
tudásunk azonban a premisszákra vonatkozó tudásunkból származik, ezért a premisszákról is
tudományos tudásunk kell legyen, vagyis ezeket is bizonyítanunk kell. Az egyik lehetőség, hogy e
bizonyítások a végtelenségig folytatódnak. Ez esetben bizonyításainknak nem lesz alapja, így végül
semmit sem fogunk tudni bizonyítani és tudományosan megismerni. A másik lehetőség, hogy
bizonyos premisszáknál megállunk. E premisszák bizonyítatlanok lesznek, tehát nem lesz róluk
tudásunk. Ha ez így van, a belőlük levezetett tételekre sem vonatkozhat tudományos tudás. Egyik
esetben sem lehetséges bizonyítás. Arisztotelész kitér egy olyan álláspontra, mely e dilemmát oly
módon akarja elkerülni, hogy megengedi a körkörös bizonyítást. Egy ilyen rendszerben minden
premissza egyben konklúzió is: bizonyított, így tudományosan ismert tétel. Ez a megoldás a
modern holisztikus tudományelméleti elgondolásokkal mutat rokonságot. Arisztotelész azonban
elveti e lehetőséget, hiszen egy ilyen rendszer tételei egyszerre korábbiak és későbbiek volnának
egymásnál. Saját megoldása fundacionalistának tekinthető. Elutasítja azt a feltevést, hogy a
tudományos tudás kizárólag bizonyítás útján érhető el. Gyakorta hangoztatja, hogy a bizonyításban
egy ponton szükséges megállni. A tudomány ily módon bizonyíthatatlan első premisszákon nyugszik,
melyekből minden további tétele levezethető. Ezen első premisszák ismeretéhez nem szillogisztikus
érvelés, hanem a megismerés egy másik, különleges módja vezet el: az értelmi megragadás (núsz).

      A tudomány első alapelvei megismerésének kérdését Arisztotelész a Második analitika utolsó
fejezetében tárgyalja, sajnos igen vázlatosan (APo II.19). Fejtegetése szerint az állati élőlényekben
benne rejlik egy velük született megismerő készség, az érzékelés. Az ismételt érzékelések egyes
élőlényekben maradandó nyomot hagynak, így jönnek létre az emlékek. Az emlékekből alakul ki
a tapasztalat, majd a tapasztalatokból a szakértelem és a tudomány (hasonló gondolatmenetet
találunk a Met I.1-ben). E folyamat során egyre közelebb jutunk az univerzálék (katholú), vagyis az
egyedi dolgokkal szemben álló általános fajok vagy nemek világos megragadásához, melyeknek
meghatározásai a tudomány kiindulópontjaiként szolgálnak. A tudomány első alapelveihez tehát nem
bizonyítás, hanem indukció vezet el. Ezt az elgondolást sokan empirista állásfoglalásként értelmezik:
ebben az olvasatban a tudomány legáltalánosabb alapelveinek is az érzéki tapasztalat a végső
forrása. Úgy tűnik azonban, hogy Arisztotelész az érzékelésnek valójában korlátozottabb szerepet
szán. Az emberi lélekben természettől megvan a képesség az univerzálék, a tudomány kiindulópontjai
megragadására. Az érzéki tapasztalat azért lényeges, mert ez teszi lehetővé e képesség kifejlődését
és tényleges működését.

      A Második analitika a bizonyítás sajátságainak vizsgálatán túl a definíciókkal is részletesen
foglalkozik (kül. APo II.1–10). Arisztotelész kritizálja a felosztásos meghatározás módszerét, melyet
Platón dolgozott ki. Ugyanakkor a definícióra vonatkozó fejtegetései sok tekintetben Platón
eredményeire épülnek. Meghatározni fajtákat lehet, nem pedig egyedeket. Egy fajtát úgy határozunk
meg,      hogy        egy       átfogóbb       nemen (genosz; lat. genus) belül   a   rá      jellemző
különbségekkel (diaphora; lat. differentia) elhatároljuk valamennyi vele rokon fajtától. Arisztotelész
definíciói nem csupán a szavak jelentését kívánják megadni, hanem a dolgok mivoltát,
esszenciáját (to ti én einai; lat. quidditas, essentia) próbálják feltárni.

     Szillogisztikus következtetéseket nem csupán a tudományokban alkalmazhatunk, hanem az ún.
dialektikus érvelésben is, melyet Arisztotelész a Topikában tárgyal.

A toposz szó, melyből e mű címe származik, „helyet” jelent. Az ókori szónokok a beszédben
alkalmazandó formulákat egy vizuálisan könnyen felidézhető kép helyeihez (pl. egy épület részeihez)
társítva memorizálták. A Topikában valószínűleg a dialektikus vitában használható érvtípusokat
kell toposz alatt értenünk, melyek gyűjteménye a mű jelentős részét kiteszi (meghatározást sajnos
nem kapunk a fogalomra).

      Platón különböző dialógusaiban más és más módon közelíti meg a dialektikát, de mindvégig
világos, hogy dialektikán magát a filozófiát vagy annak legfontosabb részét érti. Arisztotelész
megfosztja a dialektikát e kitüntetett pozíciótól. A dialektikus szillogizmus formálisan korrekt,
érvényes következtetés, azonban premisszái nem tesznek eleget a bizonyító szillogizmussal szemben
támasztott     megkötéseknek:     nem szükségképpen           igazak és elsődlegesek,       hanem
pusztán elfogadottak (egyes számban: endoxon; Top I.1; I.10). A dialektikus érvelés többnyire
konkrét vitaszituációkhoz kötődik. Az arisztotelészi dialektika hatóköre minden tárgyra kiterjed –
bármiről vitatkozhatunk ezen a módon.

      Arisztotelész a dialektikának háromféle használatát írja le (Top I.2): 1. Dialektikus vitát
folytathatunk gyakorlásképp, érvelő készségünk fejlesztése végett, ahogyan ez már a platóni
Akadémián is szokás volt. Az ilyen vitának szigorú szabályai vannak. A válaszadó valamilyen
álláspontot véd; nem feltétlenül a sajátját, hanem egy embertípusnak vagy egy konkrét személynek
tulajdonított nézetet. A kérdező eldöntendő kérdéseket tesz fel a válaszadónak, hogy olyan
premissszákat fogadtasson el vele, amelyek cáfolják tézisét. A vita közönség előtt zajlik, és kijelölt
bírák döntik el, melyik vitatkozó fél a sikeresebb. 2. A dialektika „élesben”, tényleges vitákban is
használható. A kérdező ilyenkor a válaszadó saját nézeteinek ellentmondásos voltát próbálja
kimutatni, valahogy úgy, ahogyan Szókratész egyes Platóndialógusokban. A dialektika e két
alkalmazásában a cáfolathoz a kérdezőnek érdemes elterjedt, bizonyos elismertségnek örvendő
premisszákat felkínálnia, melyeket a válaszadó nagy valószínűséggel elfogad. 3. A dialektikus érvelés
a filozófiai tudományokban is hasznos. Az érvelés itt elsősorban a „bölcsek” – az adott terület
szakértői – által elfogadott nézeteket veszi alapul.

      Vizsgáljuk meg kissé részletesebben az utolsónak említett használatot. Arisztotelész megemlíti,
hogy ha egy vitakérdésben mindkét oldal nehézségeit alaposan végigvizsgáljuk (diaporein), ez
megkönnyíti az igazság és a tévedés felfedezését. Nyilvánvalóan csak akkor van esélyünk egy
probléma megoldását megtalálni, ha pontosan tisztába jövünk a probléma mibenlétével (Met. III.1).
Arisztotelész alapvető szerepet szán az aporiák rendszeres vizsgálatának filozófiai módszerében. E
módszer előzményei Platónnál, különösen A szofistában keresendők. Arisztotelész számos értekezése
elején (és egyes problémákra vonatkozó fejtegetéseinek bevezetésében) előbb szisztematikusan
végigvizsgálja a kérdésre vonatkozó elterjedt nézeteket, különös tekintettel filozófus elődeinek
elméleteire, majd felvázolja az így napvilágra kerülő aporiákat, végül pedig olyan
megkülönböztetéseket tesz, melyek segítségével az aporiák feloldhatók. Az ily módon nyert
elméletnek nincs szüksége más igazolásra, mint hogy – miközben a lehető legtöbbet megőriz az
elfogadott nézetekből – megoldja a belőlük adódó nehézségeket (EN VII.1, 1145b2–7). Az aporetikus-
dialektikus érvelés sokkal jellemzőbb Arisztotelész írásaira, mint a Második analitikában vázolt
deduktív bizonyítás (az utóbbi módszer tiszta formájában való alkalmazására voltaképpen az Első
analitika szillogisztikája az egyetlen példa).

      A Topika I.2 azt is kiemeli, hogy a dialektikának az egyes tudományok első alapelveinek
vonatkozásában is fontos szerepe van. A Második analitika elemzése szerint a tudományok első
premisszáit nem lehet bizonyítani, hanem indukcióval jutunk el belátásukhoz. Milyen szerepe marad
akkor itt a dialektikának? Arisztotelész bizonyára nem a tudomány első alapelveinek felfedezésére,
hanem argumentatív alátámasztásukra gondol. Persze a dialektika nem bizonyítja ezeket az
alapelveket (bizonyító ereje csak a tudományos szillogizmusnak van, mely ebben az összefüggésben
nem alkalmazható), hanem cáfolja azok álláspontját, akik kétségbe vonják a szóban forgó
alapelveket. Arisztotelész a Metafizika IV. könyvében az ellentmondásmentesség elvét dialektikus
érveléssel bástyázza körül, rámutatva azok nézetének abszurd következményeire, akik
megkérdőjelezik ezt az elvet (megjegyzendő, hogy a kérdéses axióma nem egyetlen tudomány
sajátja, hanem valamennyi tudomány számára közös).
      Arisztotelész logikai írásai számos olyan kérdést felvetnek, melyet a fenti áttekintésben nem
volt módunk érinteni. Ezek közül különösen fontos az ún. futurum contingens (a jövőbeli esetleges
tényállásra vonatkozó kijelentés) problémája (Herméneutika 9), amely körül a középkorban heves
viták dúltak. Ezt a kérdést a 3. fejezetben tárgyaljuk.

1.3.2.3. A természeti folyamatok magyarázata
Mint fentebb említettük, Arisztotelész rendkívül nagy figyelmet fordít a természeti világra.
A Meteorológia I.1 lényegre törő áttekintést tartalmaz a természetfilozófia fő témáiról. E szöveg
először „a természet alapelveit és az összes természetes mozgásokat” említi, melyek tárgyalását
a Fizikában találjuk. Az előbbi témába olyan általános jellegű fejtegetések tartoznak, mint a
keletkezés (változás) feltételeinek vizsgálata, illetve a természet fogalmának elemzése; ez a rész a
természettudomány lehetőségének igazolását és a természetfilozófiai magyarázatok formájára
vonatkozó elvi megfontolásokat is tartalmaz (Fizika I–II. könyv). A természet „a mozgás és a
nyugalom kiindulópontja”. Ebből adódóan a természetfilozófia központi kérdése a mozgás.
A Fizika nagyobb része (III–VII. könyv) a mozgással, valamint a mozgáselmélet kiépítéséhez szükséges
további fogalmakkal foglalkozik, amilyen a végtelen, az űr, a térbeli hely, az idő és a folytonosság
(Arisztotelész végül elutasítja az űr és bizonyos értelemben a végtelen létezését is). Végül pedig
annak igazolását kapjuk, hogy a kozmoszban tapasztalható mozgás egy mozdulatlan, nem fizikai
természetű mozgatót kíván (VIII. könyv). A természetfilozófia körébe természetesen a fizikai világ
konkrét leírása is beletartozik, mely a kozmológiától és az égi mozgások elméletétől (Coel. I–II.)
kezdve az elemek számának és egymásba alakulásainak (Coel. III–IV.), valamint a keletkezésnek és a
pusztulásnak az elemzésén át (GC) a légköri jelenségek (Meteor.), továbbá az állatok és a növények
vizsgálatáig terjed (HA, PA, GA, MA, IA; a De plantis nem hiteles, Arisztotelész botanikai műve
elveszett). E gazdag anyagból csupán a Fizikában tárgyalt általános kérdések némelyikét van módunk
érinteni.

      A fizika a teoretikus tudományok közé tartozik. Tárgyai olyan önállóan létező dolgok, azaz
szubsztanciák, melyek különféle változásokon mehetnek át (Met. VI.1). Ezzel szemben a teológia
mozdulatlan szubsztanciákat vizsgál, a matematika pedig nem önálló létezőket tanulmányoz, hanem
absztrakcióval nyert alakzatokat és számokat. A természeti dolgok közé tartoznak az állatok, a
növények és az egyszerű, elemi testek: mindezen dolgok magukban bírják a mozgás és a nyugalom
princípiumát (Phys. II.1). Az állati élőlények nyilvánvalóan képesek mind helyváltoztató mozgást
kezdeményezni, mind pedig megállni. A növényekben – bár helyváltoztatásra nem képesek –
megfigyelhetők különféle önszabályozó folyamatok, amilyen a táplálkozás és a növekedés (e
működések persze az állatokban szintén megtalálhatók). Arisztotelész felfogása szerint az elemek
esetében is találunk olyan tendenciát, melynek magyarázata nem kíván külső tényezőt: mindegyik
elem a kozmosz egy meghatározott régiója felé törekszik (pl. a föld, a középpont felé), melynek
elérésével nyugalomba kerül.

      Arisztotelész a természeti dolgok princípiumaira vonatkozó elméletét a korábbi
természetfilozófusok nézeteinek kritikai vizsgálatából bontja ki (I.4–7). Elemzése szerint a
természetfilozófusok ellentétekből származtatták a természeti dolgokat. Az ellentétek azonban nem
hathatnak közvetlenül egymásra, ezért az ellentétpárok mellett szükséges tételezni egy alapul
szolgáló dolgot, alanyt (hüpokeimenon, lat. substratum) is, amelyben az ellentétes formák
megjelenhetnek. A természeti dolgok keletkezésének tehát mindig háromféle princípiuma van: egy
ellentétpár tagjai, amelyek közül 1. az egyik pozitív állapot, 2. a másik megfosztottság, hiány, valamint
3. valamilyen alany. A „keletkezésbe” Arisztotelész itt az olyan eseteket is beleérti, amelyekben egy
dolog valamivé válik. A helyváltoztató mozgás, valamint a minőségi és a mennyiségi változás
esetében az alany egy egyedi szubsztancia, amely megőrzi azonosságát a változás során, csupán egy
tulajdonság hiányát cseréli fel annak birtoklására (pl. egy ember műveletlenből műveltté lesz). A
szűkebb értelemben vett keletkezés nem pusztán egy járulékos tulajdonság felvételét jelenti, hanem
egy szubsztanciális formáét (ilyen pl. egy új élőlény születése). Az „alapul szolgáló dolog” szerepét a
szubsztancia keletkezésének folyamatában az anyag (hülé) játssza. Az anyag – eltérően a járulékos
változás alanyától – a természeti szubsztanciák keletkezésekor nem marad változatlan, hanem
átalakul.

      Arisztotelész a természeti tárgyak létezését és a fizika tudományának jogosultságát
nyilvánvalónak ítéli, az elődök nézeteinek dialektikus vizsgálata keretében mégis vitába száll az
eleaiak monizmusával és a keletkezés lehetőségét kétségbevonó érveikkel (I.2–3. és 8.). A monizmus
cáfolatát saját kategóriaelméletére alapozza. Felveti többek között azt a kérdést, hogy az eleaiak „egy
létezője” vajon szubsztancia-e vagy tulajdonság. Ha tartani akarják monista tézisüket, a létezőt vagy
hordozó szubsztancia nélküli tulajdonságnak, vagy tulajdonságok nélküli szubsztanciának kell
mondaniuk – ezen lehetőségek mindegyike abszurd. A keletkezés lehetősége a természet
princípiumaira vonatkozó elmélet alapján igazolható. Az eleai érvelés szerint a keletkező dolog sem
létezőből, sem nem létezőből nem keletkezhet, hiszen az előbbi már az, ami, nem létezőből pedig
nem keletkezhet semmi. Arisztotelész válasza az, hogy a keletkezés kiindulópontját nem létezőnek és
létezőnek is mondhatjuk, és egyik sem rejt magában semmiféle paradoxont. A keletkező dolog nem
minden megszorítás nélkül nem létezőből, hanem járulékosan nem létezőből keletkezik. Az alapul
szolgáló dolog önmagában valami létező, és csupán annyiban nem létező, amennyiben előzőleg nem
volt az, amivé a keletkezési folyamat eredményeképp lett (pl. a bronz nem volt szobor; az ember nem
volt művelt). Másfelől azt is mondhatjuk, hogy az alapul szolgáló dolog járulékosan létező: a
keletkezési folyamatot megelőzően sok minden volt, de éppen az nem lehetett, amivé a folyamat
révén vált. Arisztotelész egy másfajta elemzésre is céloz: a keletkezési folyamat alapjául szolgáló
dolog ténylegesen (aktuálisan) nem volt az, amivé lett, de lehetőség szerint (potenciálisan) az volt.

      A keletkezésben szerepet játszó három tényező kettőre redukálható: az alapul szolgáló dolog és
az ellentétpár egyik tagja elegendő a magyarázathoz, hiszen a megfosztottság nem egyéb, mint a
forma távolléte (191a5–7). Arisztotelész felteszi a kérdést, hogy a természeti dolgok voltaképpeni
természetét (phüszisz) az alapul szolgáló anyaggal (hülé), vagy pedig a formával (eidosz) kell-e
azonosítanunk (II.1). A mesterséges tárgyak esetében a forma pusztán járulékos tulajdonsága az
anyagnak; lényegét, valódi természetét tekintve pl. az ágy is megmarad fának. Ebből arra
következtethetünk, hogy minden dolog természetét legelemibb anyagi összetevői alkotják. A
„természet” szó a szokásos nyelvhasználatban mind az anyagra, mind a formára utalhat. Arisztotelész
érvelése szerint teoretikusan az utóbbi szóhasználatot kell komolyabban vennünk. Az anyag, ami
potenciálisan hús vagy csont, csak akkor nyeri el természetét, ha felveszi az illető formát. A
természeti dolgok kifejlődése a forma megvalósulása felé tartó, célszerű folyamat. Ez megint csak
amellett szól, hogy a forma alkotja a dolog valódi természetét. A természeti dolgok mozgását,
viselkedését ezek szerint elsősorban nem anyaguk, hanem formájuk, struktúrájuk határozza meg.

     Arisztotelész tudományelméletében a tudományos tudás az okok tudását jelenti. A fizikának is
az a fő feladata, hogy feltárja a keletkezés, a pusztulás és általában a természeti változás
„miértjét” (to dioti), okait (II.3; az okok fajtáihoz lásd még Metafizika V.2).

     Arisztotelész tágabban használja az „ok” fogalmát, mint manapság szokás: ok lehet minden
olyan dolog vagy tényállás, mely a természeti folyamatok, illetve a természeti szubsztanciák
magyarázatában szerepet kap. Az egyik ilyen tényező az anyag, amiből a dolog létrejön, és amely
alkotóeleme a keletkezett dolognak. A forma, a keletkezési folyamat célja szintén belső konstituens.
A változások magyarázatához szükséges a mozgás kiindulópontját, a hatóokot is megjelölni. A
szubsztanciák hatóoka az a dolog, amely létrehozta őket. Végül pedig a változásnak megadhatjuk
a célját is, azt, ami végett a folyamat végbemegy, illetve ami végett egy dolog létezik. A négyféle okot
Arisztotelész gyakorta az alkotó mesterségek köréből vett példákkal világítja meg. A házépítés
folyamatában az anyag szerepét a téglák, gerendák, cserepek játsszák. A forma az a struktúra,
amelybe ezeket az építőanyagokat rendezik. A házépítés célja a formának az építőanyagokban való
megvalósítása. Ha nem a folyamatra, hanem magára a létrejött produktumra vagyunk kíváncsiak, a
ház célját funkciójában jelölhetjük meg („szelek, záporok, meleg pusztító hatásától védő
menedék”, DA I.1). Hatóoknak nevezhetjük az építőmestert, de ha pontosan akarunk fogalmazni,
akkor az építőmesterséget adjuk meg. Arisztotelészt a természeti okok kutatásának összefüggésében
elsősorban nem a folyamatok mechanikája érdekli. A házépítés szerencsés esetben a mesterség
szabályai szerint zajlik, ezért a folyamat magyarázatában ez a releváns tényező; a mesterember
személyére csak abban az esetben kell hivatkoznunk, ha eltér e szabályoktól.

     A forma és a cél sok esetben megegyezik. A mesterséges tárgyak létrehozása, valamint az
élőlények keletkezése és kifejlődése esetében a folyamat célja mindig egy forma megvalósulása. Sőt
mi több, bizonyos értelemben a hatóok is azonosítható a formával. A mesterségbeli tudás
anyagtalan, és a mesterember lelkében van, a kész termékben pedig anyagi formát ölt. A két esetben
azonban ugyanazzal a formával van dolgunk, jóllehet különböző egyedekben jelennek meg. A
mesterséges létrehozás folyamatának lényege éppen a forma átszármaztatása. Ez a modell az állatok
keletkezésének esetében is alkalmazható: itt az apa származtatja át a benne lévő formát egy új
egyedre. A formai ok, a cél és a hatóok ily módon gyakran egybeesik (II.7, 198a23–26). Mindazonáltal
az okok fajtái nem vezethetők vissza egymásra. A változási folyamatban több tényező vesz részt,
amelyek más és más módon felelősek az eredményért, így a „miért?” kérdésre többféle választ kell
adnunk.

A korai görög filozófiában elterjedt volt a természeti folyamatok mechanikus magyarázata, mely –
Arisztotelész fogalmaival – csupán az anyagi és a hatóokot ismeri el. Arisztotelésznek ezért érvelnie
kell a teleologikus magyarázatok létjogosultsága mellett (Phys. II.8). Az eső nem azért esik, hogy
növelje a gabonát, nem is azért, hogy tönkretegye a termést, hanem szükségszerű mechanizmusok
miatt, melyekhez esetlegesen kapcsolódhatnak az említett következmények. Miért ne mondhatnánk,
hogy minden természeti folyamat ezen a módon magyarázandó? Arisztotelész ezzel az ellenérvvel
szemben elsősorban a természeti folyamatokban megfigyelhető szabályszerűségre hivatkozik. Ha azt
mondanánk, hogy az elülső fogak és az őrlőfogak alakja pusztán véletlenül olyan, hogy az élőlény
javát szolgálja, nem adnánk magyarázatot a kettő közötti rendszeres összefüggésre. A cél-okság
mellett Arisztotelész az anyagi mechanizmusoknak („a szükségszerűségnek”) is juttat bizonyos
szerepet a természetfilozófiai magyarázatokban (Phys. II.9; vö. PA I.1). A mesterséges tárgyak
létrejöttét nem magyarázzák anyaguk sajátságai. A mesterember a célt, az illető tárgy által
betöltendő funkciót veszi alapul, és ehhez választja ki a megfelelő anyagot. Ha ezt és ezt a célt kívánja
megvalósítani, akkor szükséges ilyen és ilyen anyagokat alkalmaznia. Például a fűrésznek ahhoz, hogy
alkalmas legyen a fa elvágására, vasból kell lennie. A szükségszerűség e fajtája a hipotetikus
szükségszerűség. A természeti jelenségeket Arisztotelész felfogásában nem értelmezhetjük az anyag
tulajdonságai szükségszerű következményeiként. A magasabb rendű szerveződések funkcionális
működései nem vezethetők vissza anyagukra. A funkciók megvalósulásához persze bizonyos anyagi
feltételek szükségesek (itt is hipotetikus szükségszerűségről van szó). Arisztotelész természetfilozófiai
magyarázatainak azonban nem az anyag, hanem a fajtára jellemző funkcionális forma a
kiindulópontja – megközelítése gyökeresen eltér a modern természettudományban leggyakrabban
használt, alulról felfelé építkező magyarázati módtól.
A természetben a célszerűség nem terjed ki mindenre. Egyes jelenségek nem szolgálnak semmiféle
célt, hanem anyagi és hatóokokkal magyarázhatók (pl. a szem az élőlény javát szolgálja, ám a szem
színének nem adható teleologikus magyarázata). Arisztotelész a véletlen és a spontán (önmaguktól
bekövetkező) események létét is megengedi (Phys. II.4–6). Például ha valaki kincset ásott el, valaki
más pedig megtalálja, noha egyiküknek sem ez volt a szándéka, akkor a
kincstalálás véletlenül történik. Az ilyen eseményeknek is mindig van hatóoka, csakhogy nem azt a
célt éri el, ami végett működni szokott (a kincstalálás nem az árokásás szokásos eredménye). Hasonló
módon magyarázza Arisztotelész a spontán természeti jelenségeket: a hatóok és az eredmény között
ilyen esetben nincs rendszerszerű összefüggés.

      A természeti folyamatok magyarázatában Arisztotelész kitüntetett szerepet szán a
célnak (telosz), „ami végett” (to hú heneka) minden történik. Ezzel a teleologikus
természetfelfogáshoz csatlakozik, melynek gyökerei Anaxagoraszig és apollóniai Diogenészig nyúlnak
vissza, és amelyet Szókratész, majd Platón fogalmazott meg határozottabb formában. Platón sokat
megtart a teleológia szókratészi értelmezéséből, mely szerint a világ célszerű rendjét istennek kell
tulajdonítanunk, aki alkotómesterségével az ember javára rendezte be a mindenséget, és
gondviselést gyakorol a világ felett. Arisztotelész szintén a mesterség útján való létrehozást veszi
mintának a természet teleológiájához. A mesterség kauzális szerepének azonban olyan elemzését
adja, mely nem a mesterember szándékainak, hanem a mesterség szabályainak szán döntő szerepet.
Ebből adódik, hogy – Platóntól eltérően – a természetben felfedezhető célszerűséget nem a kozmikus
isteni Értelem tervező és gondviselő tevékenységére vezeti vissza (az isteni Núsznak másfajta
működési módot tulajdonít). Felfogása szerint a célszerűség hordozója a természeti
dolgok belső mozgató princípiuma, a fajra jellemző forma. Az élőlények számos sajátsága azzal
magyarázható, hogy az illető tulajdonság az élőlény javát szolgálja. A célelvű magyarázat azt mutatja
meg, hogy miként illeszkednek az élőlény funkcionális részei az organizmus egészébe, mennyiben
járulnak hozzá az önfenntartáshoz és a faj – a fajra jellemző forma – fennmaradásához.
Megközelítése ily módon sokban hasonlít a modern biológia és pszichológia funkcionális
magyarázataihoz. Olykor azonban Arisztotelésznél is megjelenik az a gondolat, hogy a világ olyan
rendszert alkot, melyben a különböző fajták egymás javát szolgálják: a növények az állatok kedvéért
vannak, az állatok pedig az ember hasznára (Politika I.8). Kérdéses, hogy miként egyeztethető össze
ez a tétel a teleológia szokásos arisztotelészi értelmezésével.

      A fizikai világ konkrétabb leírásának csupán néhány vonását van módunk címszavakban
említeni. A mozgás (kinészisz) „a potenciálisan létező mint ilyen teljesültsége” (III.1). A mozgás lehet
1. hely szerinti, 2. mennyiségi és 3. minőségi; a keletkezés (geneszisz) a szubsztanciák létrejöttére
korlátozódik; a mozgás három fajtája és a keletkezés besorolható a változás (metabolé) átfogó
nemébe (megjegyzendő, hogy Arisztotelész nem mindig ragaszkodik e terminológiához). A mozgás
alanya potenciálisan rendelkezik egy F formával. Ennek a lehetőségnek teljes megvalósulása F forma
birtoklása, a változás pedig, mely a forma birtoklásához vezet, ugyanezen potencialitás részleges
megvalósulása. A potenciálisan F-ből valamilyen ágens hatására lesz aktuálisan F, mely tipikus
esetben maga is ténylegesen rendelkezik F formával. Arisztotelész univerzuma a folytonos
mennyiségek világa. A mozgás végtelenül osztható, ahogyan a térbeli nagyság és a hely, valamint az
idő is az. Ez az elgondolás Anaxagorasz felvetéseit viszi tovább, és az atomista hagyománnyal
szemben fogalmazódik meg. Arisztotelész úgy véli, hogy a mozgásnak nem feltétele az üres tér.
Ugyancsak elveti a világ végtelenségének feltevését. Az univerzumot határolt gömbként gondolja el,
melyen kívül nincsen sem tér, sem idő, sem mozgás. A Hold alatti világ a négy elemből épül fel,
melyek egymásba alakulhatnak. Az elemek vegyülését a Nap okozza, melynek a Földhöz viszonyított
helyzete különböző évszakokban más és más. A Hold feletti szféra anyaga, az aithér a változás négy
fajtája közül egyedül helyváltoztató mozgásra képes, ennek is legtökéletesebb fajtája, a körmozgás
jellemző rá. Az égbolt mozgásáért és a bolygómozgásokért mozdulatlan, nem fizikai mozgatók
felelősek, melyek természetének tárgyalása már a metafizika területére tartozik.

1.3.2.4. Test és lélek
Arisztotelész felfogásában a lélek (pszükhé) az az elv, amelynek révén az élőlények élnek. A lélek
arisztotelészi elmélete ezért tágabb, mint a modern filozófiai pszichológia: nem csupán az ember
mentális működéseire, hanem az állati és a növényi élet jelenségeire is kiterjed. A lélekről írott
értekezés a lélekkel kapcsolatos általánosabb kérdéseket vizsgálja, például a lélektan tudomány-
rendszertani helyét, a lélek viszonyát a testhez, a lélek különféle készségei közötti relációkat, az
érzékelést és a gondolkodást. Ezt az írást egy rövidebb értekezésekből álló gyűjtemény egészíti
ki (Parva Naturalia = Kisebb természetfilozófiai írások), mely „a lélek és a test közös működéseit”
(Sens. 1) elemzi, nagyobb súlyt fektetve e jelenségek fiziológiai oldalára. Az alábbiakban az előbbi
munka főbb problémáit vázoljuk, különös tekintettel test és lélek viszonyának kérdésére.

      A lélekre vonatkozó vizsgálódást Arisztotelész a korábbi filozófusok idevágó nézeteinek kritikai
áttekintésével kezdi (DA I). A tárgyalás aporetikus szakaszában egyrészt napvilágra kerülnek azok az
általánosan elfogadott vélekedések, melyeket a kidolgozandó elméletnek érdemes tiszteletben
tartania, másrészt világossá válik, hogy egyik korábbi filozófus teóriája sem tartható eredeti
formájában. 1. A lélek a mozgás princípiuma. Az állatok helyváltoztató mozgásáért mindenki a lelket
teszi felelőssé. El kell vetnünk azonban azt a széles körben elterjedt felfogást, mely szerint a lélek
azáltal mozgatja a testet, hogy maga is mozog. 2. A lélek az érzékelés – vagy tágabban: a megismerés
– princípiuma. A lélek megismerő működéseinek azonban senki nem adta még meggyőző
magyarázatát. 3. A lélek valamilyen értelemben testetlen létező. A korai görög filozófusok a lelket
valamilyen különösen finom anyaggal azonosítják (Démokritosz például kicsiny, gömb alakú
atomokkal). Elméleteiket a materializmus változataiként értelmezhetjük; mondhatjuk azonban azt is,
hogy megsejtik a lélek testetlenségét, de nem tudják világosan megfogalmazni e gondolatot. Platón a
lélek testetlenségének tételét egyértelmű és radikális formában képviseli: a lélek a megismerés és a
cselekvés alanya, és önmagában, a test nélkül is képes létezni. Elgondolása többek között azért sem
fogadható el, mert esetlegessé teszi test és lélek kapcsolatát, holott egy meghatározott típusú lélek
nyilvánvalóan nem lakozhat tetszőleges testben.

      A lélek metafizikai státusának problémájával szorosan összefügg a lélektan tudomány-
rendszertani helyének kérdése (DA I.1). Első közelítésben a lélek lényegének és sajátságainak
vizsgálata a természetfilozófiához tartozik. Arisztotelész számára az élőlények a természeti
szubsztanciák tipikus, mintaszerű esetei. Úgy tűnik, a lélek állapotai egyben a test állapotai is. A lelki
folyamatokkal együtt egyszersmind a testben is végbemegy valamilyen változás. Ez nyilvánvaló a
harag, a vágyakozás és a többi érzelem esetében. Például a harag egyrészt a bántalom viszonzásának
vágya, másrészt a vér forrongása a szívben. A természetfilozófusnak a lelki jelenségek
magyarázatában mind az anyagot, mind a funkcionális formát tekintetbe kell vennie (a lelki
jelenségek meghatározásának mintája: „ezekben és ezekben »az anyagokban»ilyen és ilyen célok
végett meglévő forma”). Mindamellett Arisztotelész nyitva hagyja a lehetőséget, hogy a
természetfilozófiai megközelítés a léleknek nem minden fajtája esetében megfelelő. Többször felveti,
hogy az értelem (núsz) nem testhez kötött abban az értelemben, amelyben a lélek többi készsége. Ha
ez csakugyan így van, a lélekfilozófia a természetfilozófia és az anyagtalan szubsztanciákat vizsgáló
„első filozófia” (metafizika) határterületén helyezkedik el (vö. Met.1025b27–30).

     Arisztotelész saját elméletének konstruktív kifejtését a lélek általános leírásával kezdi (DA II.1).
Eszerint a lélek „a potenciálisan élettel bíró természeti test formája” (412a20 sk.), illetve – pontosabb
megfogalmazásban – „a szervekkel bíró természeti test első teljesültsége (entelekheia)” (412b5 sk.).
Az élőlényekre ugyanúgy alkalmazható anyag és forma megkülönböztetése, mint más természeti
szubsztanciákra. Az élőlény anyaga a test, mely különféle szervekből és szövetekből áll. Az élőlény
formája az a struktúra, amelybe a test részei és anyagai szerveződnek, és amely lehetővé teszi, hogy
az élőlény a fajtára jellemző életműködéseket végezze. Arisztotelész elemzésében a lélek nem más,
mint e funkcionális elrendeződés. Az anyag és a forma fogalmaival szoros összefüggésben áll a
lehetőség és a teljesültség fogalompárja. A forma az élőlény anyagainak teljesültsége, amelynek
révén az élőlény ténylegesen azzá lesz, ami. A ló azért ló, mert testének részei és anyagai a
táplálkozás, növekedés, szaporodás, érzékelés és mozgás jellegzetes módjának megvalósulását
lehetővé tevő rendbe illeszkednek. A lélek „első teljesültség”, vagyis az életműködések
gyakorlásának képessége (az élőlények nem gyakorolják mindig minden képességüket, ezért nem
szerepel a „második teljesültség”, a funkciók tényleges gyakorlása a lélek leírásában). A lélek e
jellemzése középutat keres a korporealista lélekelméletek és a platóni dualizmus között. A lélek nem
azonosítható valamely testtel (pl. az atomok egy bizonyos típusával), a lelki jelenségek pedig nem
vezethetők vissza minden további nélkül testi folyamatokra. Arisztotelész ragaszkodik ahhoz, hogy a
formálisfunkcionális leírás külön magyarázati szintet képvisel, sőt elsőbbséget élvez az anyag
tulajdonságaira hivatkozó mechanikus magyarázattal szemben. Ugyanakkor a lélek nem önálló
szubsztancia, amely a testtől függetlenül is képes létezni. Testetlensége ugyanolyan természetű, mint
a formáké általában: nem valamilyen további anyagi összetevője a természeti szubsztanciának,
hanem funkcionális elrendeződése. E meghatározás értelmében a lélek nem test, de
elválaszthatatlan a testtől. Arisztotelész siet leszögezni, hogy e következtetés nem feltétlenül
érvényes a lélek minden részére. Ha van a léleknek olyan része, amely nem a test valamilyen
részének teljesültsége, az önállóan is létezhet.

Test és lélek viszonyának elemzése élénk érdeklődést keltett a 20. század analitikus filozófiájában, a
filozófiatörténészek pedig többnyire a modern elmefilozófia irányaihoz viszonyítva próbálják
értelmezni Arisztotelész felfogását. Az elme metafizikai státusára vonatkozó modern elméletek a
descartes-i dualizmus alternatíváit keresik, mely az elmét és a testet típusukban gyökeresen eltérő
szubsztanciákként kezeli. A reduktív materializmus a mentális jelenségeket egyszerűen az agy
működéseire vezeti vissza. Az elmúlt évtizedek egyik legnépszerűbb álláspontja
a funkcionalizmus volt. A funkcionalisták felfogásában a mentális állapotok mindig valamilyen anyagi
bázison valósulnak meg, azonban nem eszerint azonosítjuk őket. Elvileg egy és ugyanaz a mentális
állapotnak különböző fizikai állapotok is alapul szolgálhatnak. A mentális állapotokat oksági
szerepükkel határozhatjuk meg, azzal, hogy milyen bemenet nyomán milyen kimenetet
eredményeznek. Arisztotelészben sokan a modern funkcionalizmus előfutárát látják, míg mások ezt
kétségbe vonják. Újabban felmerült, hogy Arisztotelész elgondolása test és lélek viszonyáról
a szuperveniencia (a mentális állapotok fizikai állapotokra való ráépülése) tézisével rokon. E nézet
szerint azonos típusú fizikai állapotokkal mindig azonos mentális állapotok járnak együtt, vagyis a
mentális állapotok különbsége a fizikai állapot eltérését feltételezi (ez nyitva hagyja a kérdést, hogy
mindig a fizikai állapotok okozzák-e a mentális állapotokat, vagy fordított irányú oksági összefüggések
is lehetségesek). Említendő végül, hogy egyesek az értelem (núsz) arisztotelészi elméletében a
dualizmus egy változatát látják. Az arisztotelészi álláspont értelmezéséhez elméletének további
vonásait is szükséges áttekinteni.

      A lelki funkcióknak Arisztotelész elemzése szerint négy átfogó csoportja van (lásd DA II.2–3): 1. a
tápláló képesség (threptiké), mely a táplálkozást, a növekedést és a szaporodást teszi
lehetővé (DA II.4); 2. az érzékelés (aiszthészisz) képessége, mely magában foglalja az öt speciális
érzék működését, a közös – több érzékszerv által megragadható – érzettárgyak (pl. mozgás, alak,
szám) érzékelését, valamint a járulékos érzékelést (pl. „a látott fehér dolog Kalliasz”) (DA II.5–III.2); 3.
a gondolkodás képessége, mely átfogja a következtető okoskodást és az egyszerű ismerettárgyak
megragadását (DA III.4–8); 4. a törekvés vagy vágyakozás (orexisz) képessége, melybe beletartoznak a
motiváció értelmes és értelem nélküli fajtái egyaránt. Ez a helyváltoztató mozgásnak, valamint
általában az állatok viselkedésének és az emberek cselekvésének fő forrása (DA III.9–11).
Arisztotelész részletesen tárgyalja a képzetalkotást (phantaszia) is (DA III.3). Ez utóbbi azonban nem
önálló megismerőképessége a léleknek, hiszen az érzékelhető és az értelemmel megragadható
dolgokon túl nincsenek egyéb ismerettárgyak, melyek a phantaszia sajátos tárgyai lehetnének.
A phantaszia inkább az érzékelőképesség sajátos működési módjaként értelmezhető, mely belső
reprezentációkat hoz létre. Ez a fajta működés szerepet játszik mind az érzékelésben, mind a
gondolkodásban. Az érzékelés a képzetek révén képes komplexebb műveletekre, melyek nem
jelenlévő tárgyakra vonatkoznak, a gondolkodást pedig mindig képzetek kísérik. A lélek képességei
rendezett sorozatot alkotnak (DA II.3): a magasabb rendű képességek előfeltételezik az elemibb
képességeket, míg fordítva ez nem áll. Így például a tápláló lélek önmagában is előfordul a
növényekben, az érzékelésre képes állati élőlényekben viszont mindig megtalálhatók a tápláló
lélekhez köthető életműködések is. A törekvés csak érzékelő lényekben van meg. Az állatokban a
vegetatív, az érzékelő és a törekvő funkciók az értelem nélkül vannak jelen, míg az emberben az
értelem mellett az elemibb funkciók is megtalálhatók. Fontos, hogy az élőlények egyes fajainak lelke
nem egyszerűen a különféle készségek halmaza, hanem e készségek egységes rendszere.

      Térjünk vissza test és lélek viszonyának kérdésére. Az arisztotelészi érzékeléselmélet
értelmezéséről folyó viták jórészt e körül a probléma körül forognak. Az érzékelés a változás egy
különleges, a szokásos fizikai változástól eltérő fajtája (DA II.5). Az érzékeléshez megfelelő külső
tárgyra és érzékelőképességre van szükség. Az érzék potenciálisan olyan, amilyen az érzékelhető
tárgy aktuálisan. Az érzékelés ennek a képességnek az aktualizálódása. Az érzék az érzékelhető tárgy
formáját fogadja be annak anyaga nélkül, ahogyan a viasz a pecsét mintázatát a pecsétgyűrű anyaga
nélkül (DA II.12, 424a17–21). Arisztotelész funkcionalista értelmezése a forma befogadását anyagi
folyamatként azonosítja, mely az érzékelés funkcionális folyamatának alapul szolgál. E felfogás egy
változata szerint az érzékszerv ténylegesen felveszi az érzékelhető tárgy érzékelhető minőségét:
például ha egy piros dolgot látunk, a pupilla pirossá válik. Mások kétségbe vonják a funkcionalista
interpretációt. Egyik ellenvetésük az, hogy a „forma befogadása” nem anyagi változás, hanem
magának a tárgy észlelésének pszichikus aktusa. Az érzékeléshez csupán bizonyos anyagi feltételek
fennállására van szükség (pl. egészséges szemre és kellőképpen megvilágított közegre), de semmiféle
anyagi folyamatnak nem kell alapul szolgálnia – az élő testnek elemi képessége az észlelés.
Arisztotelész az anyagnak eszerint ma már nem tartható felfogását képviseli, már csak ezért sem
hozhatjuk kapcsolatba a modern funkcionalizmussal. Az érzékeléselmélet értelmezésében érdemes
középutat keresni az említett két pólus között. Arisztotelész feltételezi, hogy az érzékszervben
lejátszódik valamilyen fizikai változás (DA I.1, 403a3–8 és 16–19). Ezt azonban nem okvetlenül úgy
kell elképzelnünk, hogy az érzékszerv ténylegesen olyan érzékelhető minőségre tesz szert, mint az
érzettárgy. Elegendő, ha e testi változások reprezentálják a kérdéses érzékelhető minőségeket.

      Ami az arisztotelészi lélekelmélet és a modern funkcionalizmus kapcsolatát illeti, a kettő között
legfeljebb laza párhuzamot vonhatunk. Lényeges eltérés például, hogy Arisztotelész a mentális
állapotokat nem az egész rendszerben betöltött kauzális szerepük alapján azonosítja, és arra sem
törekszik, hogy a mentális állapotok meghatározásából kiküszöbölje a mentális fogalmakat. Egyesek
közelebbi hasonlóságot fedeznek fel Arisztotelész lélekfilozófiája és a modern ráépülési
tézis (szuperveniencia) között. Arisztotelész gunyoros megjegyzésekkel illeti azokat, akik anélkül
vizsgálják a lelket, hogy az azt befogadó test sajátságait meghatároznák, mintha bizony bármilyen
lélek bármilyen testben jelen lehetne (DA I.3). Megközelítése csakugyan emlékeztet a modern
ráépülési tézisre, mely a mentális állapotokat valamilyen anyagi bázishoz köti, de nem redukálja őket
az utóbbira. Ugyanakkor megint csak túlzás pontos megfelelést feltételezni az arisztotelészi és a
modern elmélet között. Például nem biztos, hogy a fizikai állapotok Arisztotelész szerint is szigorúan
együtt változnak a mentális állapotokkal (DA I.1, 403a21–22: olykor a test olyan állapotban van, mint
mikor haragszunk, anélkül hogy ténylegesen haragudnánk). Továbbá Arisztotelész
tudományelméletileg és metafizikailag is a funkcionális formát tekinti alapvetőnek, nem pedig annak
anyagi alapját. Végül pedig a gondolkodás arisztotelészi elemzése mind a funkcionalizmussal, mind a
ráépülési tézissel összeegyeztethetetlennek tűnik.

       Arisztotelész a gondolkodást, megértést (noein) egyrészt analógiába állítja az érzékeléssel,
másrészt különleges sajátságait is az érzékeléshez képest határozza meg (DA III.4). A gondolkodás az
érzékeléshez hasonlóan formák befogadása, egy potencialitásnak valamilyen tárgy általi
aktualizálódása. A gondolkodásnak azonban nem egyedi dolgokkal, hanem univerzálékkal van dolga
(DA II.5). Miután ezek ismeretét elsajátítottuk, már a lélekben vannak, ezért a gondolkodáshoz nincs
szükségünk külső tárgyakra. A megismerés e fajtája bizonyos értelemben egyszerű tárgyakra irányul,
így itt nem lehetséges hamisság: a dolgok természetét, lényegét vagy megragadjuk, vagy egyáltalán
nem is érintjük. A gondolkodás másik fajtája propozicionális, különböző fogalmakat kapcsol össze, és
lehet igaz vagy hamis (DA III.6). Az értelem (núsz) minden formát képes megragadni. Ez csak akkor
lehetséges, ha maga a núsz semmilyen jelleggel nem bír, semmi egyéb természete nincs az
értelemmel felfogható formák befogadásának képességén kívül. Önmagában tehát a létezők
egyikével sem azonos, nem keveredik a testtel és testi szerve sincsen – ellenkező esetben ugyanis
már valamilyen határozott jelleggel bírna, ami akadályozná a formák befogadásában (DA III.4,
429a15–27). Ebből az elemzésből arra következtethetünk, hogy Arisztotelész az értelemnek
alapvetően más metafizikai státust tulajdonít, mint a lélek egyéb képességeinek: az értelem nem
teljesültsége semmiféle testnek (DA II.1, 413a7). Ez nem csupán azt zárja ki, hogy az értelemnek
speciális szerve volna, hanem általában függetleníti a testtől.

      Egy rövid, rejtélyes és heves vitáktól övezett szövegrész (DA III.5) megkülönbözteti egyrészt a
passzív értelmet, mely „mindenné válik”, másrészt a produktív értelmet, mely „mindent létrehoz”,
ahogyan a fény a potenciális színeket aktuális színekké teszi. Egyedül ez az értelem választható el a
testtől, halhatatlan és örökkévaló, a passzív értelem viszont romlandó. E fejtegetésben
értelmezésünk szerint Arisztotelész nem valamilyen új entitást vezet be (az isteni intelligenciák
valamelyikét, vagy magát Istent), hanem az előző fejezetben tárgyalt emberi értelmet osztja kétfelé.
A produktív értelem valamilyen módon minden értelmi megismerésnek feltétele („nélküle semmi
nem gondolkodik”), pontos funkciója azonban nem válik világossá. Mindenesetre az értelem ezen
aspektusára még kevésbé vonatkozhat a lélek általános leírása, melynek értelmében a lélek a test
formája vagy teljesültsége, mint az értelem egészére.

      Nem csúszik-e vissza Arisztotelész ezen a ponton a platóni dualizmusba, melyet előzőleg oly
hevesen támadott? Az értelem – vagy legalábbis egyik összetevője – külön szubsztanciának tűnik,
mely túléli az összetett értelmes élőlény pusztulását. Találunk azonban egy igen fontos különbséget.
Platónnál a (racionális) lélek alanya az értelmi működéseknek, Arisztotelész ezzel szemben egy
helyen kifejezetten érvel az ellen, hogy a gondolkodás az értelem állapota volna: valójában az
értelem birtokosának állapotáról van szó, ahogyan az érzelmek és egyéb „lelki” működések sem a
lélekhez, hanem az összetett lényhez tartoznak (DA I.4, 408b18–29). Ezt a tételt konkrétabb
tartalommal is lehetséges kitölteni. Az értelem működését mindig képzetek kísérik (DA III.8). Ebből
arra következtethetünk, hogy az emberi gondolkodás tevékenysége indirekt módon mégiscsak függ a
testtől. A képzetek egyrészt az érzékelésből származnak, másrészt valószínűleg fizikai változást is
maguk után vonnak.

     A gondolkodás semmi esetre sem valamilyen testi szerv funkcionális működése, legfeljebb az
képzelhető el, hogy a képzetek révén együtt jár vele valamilyen testi folyamat is. A gondolkodás és e
fizikai változás viszonyára nézve nem kapunk felvilágosítást. Az alkotó értelemről azonban
Arisztotelész elmondja, hogy lényegénél fogva tevékenység, és hogy egyedül a testtől elválva az, ami.
Ennek alapján úgy tűnik, hogy lehetségesnek tart olyan mentális működést, amelynek nem szolgál
alapul fizikai folyamat (az isteni Értelem vonatkozásában ez nyilvánvaló). Arisztotelész a modern
alapfeltevésektől eltérő filozófiai program keretében fejti ki a lélekre vonatkozó elgondolását.
Természetfilozófiájában a funkcionális formát tekinti elsődlegesnek, nem pedig az anyagot és annak
tulajdonságait. Hangsúlyos tézise továbbá, hogy a természeti szubsztanciák mellett anyagtalan és
mozdulatlan szubsztanciák is léteznek. Ennek fényében nem meglepő, hogy a lélekre
vonatkozó teljes elméletének nem könnyen adható tisztán fizikalista értelmezése, akár a
funkcionalizmussal, akár a ráépülési tézissel próbáljuk összekötni elgondolását. Arisztotelész az
embert kettős lénynek tekinti. Az emberi lélek legtöbb képessége – ahogyan az állatok lelke is – nem
egyéb, mint a test funkcionális szerveződése. Emellett azonban van bennünk egy „isteni szikra”, a
testetlen és örökkévaló produktív értelem. Ez utóbbi nem gondolataink alanya, hanem szükséges, de
önmagában nem elégséges feltétele az emberi gondolkodásnak.

1.3.2.5. A létező mint létező tudománya
A teoretikus tudományok közül a fizika a mozgásban lévő, önállóan létező dolgokat vizsgálja. A
matematika tárgyai nincsenek alávetve a változásnak, de nem léteznek önállóan, puszta absztrakciók.
Arisztotelész szerint vannak olyan tárgyak is, amelyek örökkévalók, isteniek és önállóan léteznek.
Ezeket egy további teoretikus tudomány, a „teológia” vagy „első filozófia” kutatja, mely mind a
matematikánál, mind pedig a fizikánál értékesebb (Met. VI.1). Egy másik megközelítés szerint az első
filozófia „a létező mint létező” tudománya: nem valamilyen speciális tárgyat tanulmányoz, hanem
minden dologra kiterjed (Met. IV.2). A későbbi hagyományban ezt a tudományt metafizikának
nevezik, vagy azért, mert a természeti dolgokon túli princípiumokat kutatja, vagy egyszerűen azért,
mert Arisztotelész idevágó írásai Andronikosz kiadásában a természetfilozófiai művek után
következnek (e 14 könyvből álló gyűjtemény a Metafizika címet viseli). A metafizika a természeti
szubsztanciákat is vizsgálja, hiszen ezek nyilvánvalóan a létezők közé tartoznak. Ez bizonyos
átfedéseket eredményez a fizikával (pl. az okok négy fajtájának megkülönböztetése vagy a keletkezés
elemzése a Fizikában és a Metafizikában egyaránt megtalálható). A metafizika azonban a természeti
dolgokat nem mint mozgókat, hanem mint létezőket tanulmányozza. A metafizika imént említett
kétféle megközelítése nem összeegyeztethetetlen. A létező mint létező tudománya „a létezők okait
és elveit” próbálja meg feltárni (Met. IV.1), amihez először a természeti dolgokat veti alá metafizikai
szempontú elemzésnek. Ez a vizsgálat szükségképpen elvezet az anyagtalan szubsztanciákhoz, hiszen
azok princípiumai a természeti dolgoknak.

      Arisztotelész logikai írásaiban elfoglalt álláspontja szerint minden tudomány a létezők egy-egy
nemére vonatkozik (pl. az aritmetika a számokra, a fizika a mozgó dolgokra). A dolgokat azonban
sokféle módon mondjuk létezőnek, és a létező nem alkot egyetlen nemet. Ez kizárni látszik egy afféle
egyetemes tudományt, mint a platóni dialektika. A Metafizika IV. könyvében viszont Arisztotelész a
létező mint létező tudományának lehetősége mellett érvel, mely nem szorítkozik a létezők egy
meghatározott nemére. A dolgokat sokféle módon mondjuk létezőnek, de a „lenni” szónak van egy
elsődleges használata, amelytől minden más használat függ: egyes dolgokat azért mondunk
létezőknek, mert szubsztanciák, másokat mert a szubsztancia tulajdonságai vagy valamilyen egyéb
módon állnak vonatkozásban a szubsztanciával. Ezt az egyetlen központi jelentés köré szerveződő
jelentésstruktúrát, mely egyaránt különbözik a kifejezések azonos értelemben való használatától (az
arisztotelészi értelemben vett szinonímiától) és a puszta névazonosságtól (homonímiától), fokális
jelentésnek szokás nevezni (prosz hen legomena = „olyan dolgok, amelyeket egy valamire való
tekintettel mondunk valaminek”). Arisztotelész érvelése szerint nem csupán azok a dolgok
tartozhatnak egyetlen tudomány körébe, melyekre azonos értelemben alkalmazhatunk egy
kifejezést, hanem azok is, amelyeket „egyetlen természetre való tekintettel” nevezünk valaminek
(Met. IV.2). Arisztotelész ennek a tudománynak a körébe utalja a logikai alapelvek vizsgálatát is,
melyek minden létezőre érvényesek, és minden érvelésnek alapul szolgálnak. Ilyen az ellentmondás-
mentesség törvénye, mely szerint „lehetetlen, hogy ugyanaz az attribútum egyszerre és ugyanazon
vonatkozásban megillesse és ne illesse meg ugyanazt az alanyt” (Met. IV.3, 1005b19). Az
ellentmondás-mentesség elvét bármely bizonyítás feltételezi, ezért az természetesen nem
bizonyítható. Dialektikus érveléssel azonban cáfolni lehet azok nézeteit, akik kétségbe vonják e
princípiumot – a Metafizika IV. nagyobb részét ez az érvelés tölti ki. Arisztotelész ugyancsak
megfogalmazza és védelmébe veszi a kizárt harmadik törvényét: „az ellentmondó pár tagjai között
nem lehet semmi, hanem szükségszerű, hogy egy attribútumot – bármi legyen is az – vagy állítsunk,
vagy pedig tagadjunk egy alanyról” (Met. IV.7, 1011b23 sk.).

       Amikor Arisztotelész sorra veszi azokat a módokat, ahogyan „létezőről” beszélünk (Met. V.7;
VI.2), olyan mondatokat tart szem előtt, melyekben kimondott formában vagy kimondatlanul
előfordul a kopulatív létige. 1. Mondatainkban az alanyt olykor nem egy sajátlagosan rá utaló
terminussal, hanem egy esetleges tulajdonságával jelöljük meg. Ha az így megjelölt alanyhoz
kapcsolunk egy állítmányt a létigével, akkor csupán esetlegesen teszünk róla állítást (ilyen például „a
művelt sápadt <van>” mondat, szemben a „Szókratész/egy ember sápadt <van>” mondattal, mely
megszorítás nélküli predikáció, vö. APo I.22). A létnek ez a módja – esetlegesen lenni valaminek –
nem lehet tudományos vizsgálódás tárgya. 2. A dolgokra különböző kategóriákba tartozó
állítmányokat alkalmazhatunk. (A katégoria a köznyelvben vádat jelent, Arisztotelész predikáció
[állítás] értelemben használja.) Ilyenkor más és más értelemben mondjuk őket létezőnek. A
„Szókratész ember <van>” mondat az alanyt az önállóan létező dolgok egyik fajtájába sorolja, a
„Szókratész fehér <van>” kijelentés pedig a lét egy járulékos módjával ruházza fel. 3. A „Szókratész
látó <van>” mondat jelentheti azt, hogy Szókratész éppen ténylegesen lát valamit, vagy azt,
hogy lehetőség szerint igaz rá az állítmány, mivel látóképessége ép. 4. A létige kifejezheti azt is, hogy
a mondat igaz, vagyis a mondatban leírt helyzet valóban fennáll (pl. „Szókratész művelt <van>”).
A Metafizika elemzéseiben „a kategóriák táblázata szerint vett lét” (2.), valamint a potenciális, illetve
aktuális lét (3.) játszik komolyabb szerepet, a létről mint igazságról (4.) a mű csupán egy rövid
fejezetet tartalmaz (IX.10). Érdemes megjegyezni, hogy a létige használati módjainak áttekintései
nem különítik el az egzisztenciális létigét.

      Arisztotelész Kategóriák című írása hagyományosan a logikai írások gyűjteményébe tartozik
mint a terminusokat vizsgáló értekezés, mely előkészíti az állítások, majd a következtetések
elemzését. E szövegnek fontos metafizikai vonatkozásai vannak, és a Metafizika lépten-nyomon
visszautal a kategóriaelméletre. A „kapcsolat nélkül mondott szavak” jelölhetnek szubsztanciát (pl.
Szókratész), mennyiséget (ötlábnyi), minőséget (fehér), viszonyt (két és félszeres), helyet (a
piactéren), időt (tegnap, tavaly), helyzetet (fekszik, ül), birtoklást (saru van a lábán), cselekvést (vág,
éget) és szenvedést (vágják, égetik). A kategóriaelméletet többféleképpen szokás értelmezni.
Gondolhatunk arra, hogy Arisztotelész az állítmányként álló kifejezéseket osztotta tíz csoportba, a
konkrét létezőkre vonatkozó kérdésekre (pl. micsoda? milyen? mekkora? stb.) adható válaszok
osztályozásával. Másodszor, a kategóriák elkülöníthetik a predikáció és a lét módjait azon feltételezés
alapján, hogy a különböző kategóriákba tartozó állítmányok más és más viszonyban vannak az
alannyal. Egy harmadik lehetőség, hogy Arisztotelész a létező fajtáinak osztályozását adja, mely egyre
tágabb nemeken át eljut a legáltalánosabb állítmányokig, a kategóriákig, melyek már nem foglalhatók
további nem alá. Úgy tűnik, e szempontok egyaránt jelen vannak a szövegekben. A Kategóriákban a
létező típusainak megkülönböztetése mindenképpen szerepet játszik. Arisztotelész két kritérium
alapján a létezők négyes felosztását adja (Cat. 2). 1. Az egyedi szubsztanciák (pl. Szókratész, egy
ló) nem állíthatók alanyról mint annak lényegi attribútumai és nincsenek alanyban mint
tulajdonságok. 2. Az általános szubsztanciák – a fajok és nemek, melyekbe az egyedi szubsztanciák
sorolhatók (ember, ló, élőlény) – alanyról állíthatók, de nincsenek alanyban. 3. Az egyedi akcidensek
(járulékos tulajdonságok) nem állíthatók alanyról, de alanyban vannak. Vitatott, hogy
Arisztotelész egyedi minőségekre gondol-e, amelyek egy egyedi szubsztanciához vannak kötve
(Szókratész fehérsége), vagy pedig tökéletesen meghatározott univerzálékra, amelyek nem állíthatók
esszenciálisan semmi másról a saját kategóriájukban (a fehér egy meghatározott árnyalata, mely
Kalliaszban és Szókratészban egyaránt meglehet). 4. Az általános akcidensek állíthatók alanyról és
alanyban vannak (ilyen a szín, mely állítható a fehérről, és valamilyen testben van). Arisztotelész az
egyedi szubsztanciákat tekinti metafizikailag alapvetőnek, mert ezek a járulékos tulajdonságok
hordozói, a faj és a nem pedig az egyedi szubsztanciákat osztályokba soroló fogalmak. Ha nem
volnának egyedi szubsztanciák, semmi más sem volna (Cat. 5).

      A Metafizika VII. könyve ugyancsak a szubsztanciának az egyéb kategóriákba tartozó létezőkkel
szembeni elsődlegességéből indul ki (VII.1). A létező mint létező kutatásának ily módon az válik
kulcskérdésévé, hogy mi a szubsztancia. A Kategóriák álláspontja szerint az elsődleges szubsztanciák
az állítások alanyai, az önállóan létező egyedi dolgok, melyeket Arisztotelész analizálhatatlan, elemi
létezőkként kezel. A Metafizika ezzel szemben feltételezi a természeti szubsztanciáknak azt az
elemzését, mely a változás vizsgálata nyomán rajzolódik ki: ezek a szubsztanciák nem elemi egységek,
hanem anyagra és formára bonthatók. A szubsztanciára vonatkozó kérdést ezért indokolt újólag
felvetni. A Metafizikában a probléma maga is módosul, és – mint látni fogjuk – a válasz is eltérő lesz.
A Kategóriákban Arisztotelész annak kritériumát adta meg, hogy mely dolgokat tekintsünk
ontológiailag alapvetőnek, azaz elsődleges szubsztanciáknak. A Metafizika VII. könyvében a
szubsztanciák körére vonatkozó kérdés abban a formában merül fel, hogy az érzékelhető
szubsztanciák mellett léteznek-e egyéb szubsztanciák is, és ha igen, melyek azok. Ennek eldöntéséhez
viszont először egy másfajta kérdést kell megválaszolnunk: mi az, ami a szubsztanciákat
szubsztanciává teszi? (Met. VII.2). Arisztotelész e problémát a természeti szubsztanciák metafizikai
elemzésének útján közelíti meg.

       Négy jelölt tarthat igényt a dolgok szubsztanciájának címére: 1. a dolog mivolta, esszenciája, 2.
az univerzálé, 3. a nem, amelybe a dolog tartozik és 4. az alany. Az első három jelölt olyan kifejezések
megfelelője, amelyek a „micsoda X?” kérdésre adható válaszokban az állítmány helyét foglalhatják el.
A negyedik jelölt az az alany (hüpokeimenon), amelyről az előbbiek állíthatók. Arisztotelész először
ezt a lehetőséget veszi szemügyre (Met. VII.3). A Kategóriákban az állítások alanya minősült
elsődleges szubsztanciának. Itt azonban az állítások alanya nem egyszerűen az egyedi dolog, hiszen az
egyedi dolgok anyagból és formából állnak, és a forma állítható az anyagról. Az érzékelhető tárgyak
anyaga maga is formára és anyagra bontható, egészen addig, míg valamiféle teljességgel
meghatározatlan anyagig nem jutunk. Ez az anyag viszont, mely az állítások végső alanya, és amelyre
egyetlen állítmány sem alkalmazható önmagánál fogva, nem teljesíti a szubsztanciával szemben
támasztott két követelményt: nem önálló létező (khóriszton), és nem „valami meghatározott” (tode
ti; szó szerint: „valami ez”, illetve „ez a valami”). Az anyag tehát nem lehet az, ami a szubsztanciákat
szubsztanciává teszi.

      Ezután Arisztotelész az esszenciát vagy mivoltot (to ti én einai) kezdi vizsgálni (Met. VII.4). A
definíció és az esszencia között szoros kapcsolat van. A meghatározás olyan leírás, amely a dolog
mivoltát világítja meg. Arisztotelész felfogásában a meghatározások nem pusztán a szavak jelentését
rögzítik. A meghatározás nem vonatkozhat olyan esetleges egységekre, amilyen a „sápadt ember”,
hanem csak „valami elsődlegesre”, ami egy „nemnek a fajtája” (genúsz eidosz) – vagyis olyasmire,
amely nem különböző kategóriákba tartozó létezők kombinációja. Egy további megkötés, hogy
meghatározásuk és mivoltuk elsődleges értelemben a szubsztanciáknak van, a járulékos
tulajdonságok csak a szubsztanciára való vonatkozásuknak köszönik mivoltukat. Arisztotelész amellett
érvel, hogy minden, ami elsődleges és önmagánál fogva mondjuk annak, ami, azonos saját mivoltával
(VII.6). Az elsődleges dolgok kimerítően leírhatók esszenciájukkal, nem lehetséges őket elemibb
összetevőkre visszavezetni. Úgy tűnik, ezzel valamiféle választ kapunk a szubsztanciára vonatkozó
kérdésre: a szubsztancia nem más, mint az esszencia, a dolog mivolta. Arisztotelész egy további
lépésben az összetett dolgok szubsztanciáját, illetve mivoltát formájukkal (eidosz) azonosítja (VII.7,
1032b1). Az érzékelhető szubsztanciák keletkezését elemző fejtegetésből (VII.7–9) világosan kiderül,
hogy az eidosz nem az egyedi dolgokat osztályozó fogalom („fajta”), mint a Kategóriákban, hanem az
anyagot strukturáló elv („forma”). A szubsztanciák ezek szerint a formának köszönhetően azok, amik.

       A kezdeti jelöltek egyikének, az univerzálénak a vizsgálata során azonban súlyos problémák
kerülnek felszínre (Met. VII. 13). Eddig úgy tűnt, hogy a szubsztanciális forma, mely a dolog mivoltával
azonos, univerzálé. Arisztotelész azonban itt amellett hoz fel érveket, hogy egy szubsztancia sem
univerzálé. A nehézséget az értelmezők többféle stratégiával kísérelik meg feloldani. A főbb
lehetőségek a következők: 1. Érvelhetünk amellett, hogy a Metafizika VII. könyvének fejtegetése
alapjában aporetikus. E megközelítés kiegészíthető azzal, hogy Arisztotelész egy későbbi ponton eljut
a probléma megoldásáig (pl. a VIII. 6-ban). 2. Elvethetjük azt a hagyományos értelmezést, mely
szerint a forma univerzálé. A Metafizika VII. könyvében Arisztotelész azt a tételt dolgozza ki, hogy a
szubsztanciák egyedi, kizárólag hozzájuk tartozó formájuk révén szubsztanciák. Emellett elsősorban
az szól, hogy a szubsztanciának önálló létezőnek (khóriszton) és valami meghatározottnak (tode
ti) kell lennie, az univerzálék viszont nem léteznek az egyedi dolgok nélkül. Ráadásul a szövegben
szerepel a tétel, hogy egy univerzálé sem szubsztancia. 3. Komoly érvek hozhatók fel amellett, hogy
érdemes ragaszkodnunk a forma és az esszencia univerzálé voltához. Arisztotelész
tudományfelfogásában mélyen gyökerezik az a meggyőződés, hogy tudás és meghatározás csak
egyetemes tárgyakra vonatkozhat. Ha a szubsztanciát azonosítjuk az esszenciával, mivolttal, amire a
meghatározás vonatkozik, az esszenciát pedig a formával, akkor a formának is meghatározható
dolognak, vagyis univerzálénak kell lennie. Arisztotelész kifejezetten cáfolja, hogy az egyedi
dolgoknak van definíciójuk (VII.11 és 15). A szubsztancia „valami meghatározott” (tode ti), de ez nem
feltétlenül jelenti, hogy egyedi dolog, lehet a fajra jellemző forma is (vö. Met. 1017b21 skk.;
1042a28–31; 1049a35) mint tökéletesen meghatározott univerzálé. Ami a problematikus fejezetet
(VII. 13) illeti, mondhatjuk, hogy ezen aporetikus fejtegetés nem Arisztotelész végleges álláspontját
tükrözi, illetve hogy „a szubsztancia nem univerzálé” tézise a nagyobb általánosságú, generikus
univerzálékra vonatkozik, nem pedig a fajra jellemző formára. 4. Felvethető végül, hogy az
arisztotelészi szubsztanciális forma nem helyezhető el egyszerűen az univerzálé és egyedi dolog
felosztásban. Szókratész és Kalliasz mindketten emberek, és ebben a tekintetben nem különböznek
egymástól. A bennük lévő forma egy és ugyanaz, ezért a forma nem lehet egyedi dolog. Másfelől a
forma bizonyos értelemben véve univerzálé sem lehet. Az univerzálét több dologról állítjuk, melyek
mindegyike valami meghatározott dolog. A formát azonban nem meghatározott dolgok sokaságáról
állítjuk, hanem az anyagról, mely önmagában, a szubsztanciális forma nélkül nem számít
meghatározott dolognak, így sokaságot sem alkothat.

     A szubsztancia és a forma azonosságának tételét Arisztotelész részletesebben is kibontja a
könyv zárófejezetében (Met. VII.17). Ha feltesszük a kérdést, hogy egy összetett dolog miért az, ami,
mivoltára avagy formájára kell hivatkoznunk. Az esszencia vagy forma állítható az anyagról, például a
téglákat, gerendákat, cserepeket mondhatjuk háznak. Ez a fajta állítás egy ontológiai tényálláson
alapul. A forma az oka annak, hogy az anyag immár valami meghatározott dolog, tehát annak is, hogy
az összetett dolog éppen az „van”, ami. Az összetett dolog „létének” oka a forma, ezért ezt
tekinthetjük szubsztanciájának. Viszont egyelőre megoldatlan marad a szubsztancia önállóságának
problémája. A szubsztanciális forma anyagban van, ezért úgy tűnik, hogy létében egy másik dologtól
függ. Arisztotelész a következő könyvben a potencialitás és az aktualitás fogalmát is bevonja az
elemzésbe (Met. VIII.6; e fogalompárt a Met. IX. vizsgálja részletesen). Az imént említett probléma
megoldásának lényege, hogy az anyag és a forma nem két külön dolog, viszonyuk nem esetleges,
hanem valódi egységet alkotnak. Az anyagnak ugyanaz a mivolta, mint a formának, csak éppen az
előbbi potenciálisan az, ami az utóbbi aktuálisan. A forma ily módon nem egy másik dologban van,
hiszen az anyag nem egy másik aktuális szubsztancia.

      Arisztotelész metafizikai vázlatának fontos része a mozdulatlan szubsztanciák vizsgálata.
A Metafizika XII. könyve az érzékelhető szubsztancia metafizikai elemzéséből kiindulva jut el a
mozdulatlan mozgatókhoz, melyek a csillagos égbolt és bolygók mozgását magyarázzák. A természeti
szubsztanciák keletkezésében nem csupán az illető szubsztanciával egy fajtába tartozó mozgató okok
játszanak szerepet (pl. az apa, aki a fajtára jellemző formát átszármaztatja a gyermekre), hanem azok
a külső tényezők is, amelyek a keletkezés és a pusztulás általános feltételeit teremtik meg (XII.4–5). A
Hold alatti világban a négy elem keveredéséért és az élővilágban megfigyelhető ciklikus változásokért
a Nap pályájának éves változásai felelősek. A kozmosz egészét magában foglalja a külső égbolt, az
állócsillagok ege, melynek egyenletes napi mozgása a világban tapasztalható állandóság oka (XII.6,
1072a9–18).

      A XII. könyv fő tézise szerint léteznie kell valamilyen örök és mozdulatlan szubsztanciának (XII.6,
1071b4 sk.). E tétel mellett Arisztotelész itt csak röviden érvel (a Fizika VIII. könyvében jóval
részletesebb bizonyítást találunk). Az idő nem keletkezhet, és nem pusztulhat el (az idő
kezdeténél előbbi vagy megszűnése utáni állapot ugyanis feltételezné az idő létét). Az idő viszont
vagy mozgás, vagy a mozgásnak valamilyen aspektusa (vö. Fizika IV.11), következésképpen
mozgásnak is mindig léteznie kell; örökkévaló csak a hely szerinti mozgás egy fajtája, a körmozgás
lehet, ugyanis a véges univerzumban csak a körmozgás lehet megszakítatlan. A mozgás viszont nem
lehetne örök, ha nem létezne valamilyen romolhatatlan mozgó szubsztancia. Arisztotelész ez utóbbit
az első égbolttal azonosítja (XII.7, 21–23). Az örökkévaló szubsztancia mozgásának szükségképpen
van valami mozgatója. Ez utóbbi nem csupán örökkévaló, hanem lényegét,
szubsztanciáját (úszia) tekintve teljesültség (energeia). Ha ugyanis volna benne potencialitás és
anyag, lehetséges volna, hogy ne tevékenykedjék, így nem tudná garantálni a mozgás
örökkévalóságát (XII.6, 12–22). Ily módon szükségszerű létező abban az értelemben, hogy nem
pusztulhat el, és nem lehet más, mint amilyen (XII.7, 1072b4–11; vö. IX.8, 1050b6–28). Az első égbolt
mozgásának forrása nem mechanikusan, önnön mozgása révén fejti ki hatását, hanem mozdulatlan
marad. Ezen a módon mozgat a cél: a törekvés, a gondolat és a szerelmi vágy tárgya (XII.7, 1072a24–
b4′). Arisztotelész átveszi és bizonyos pontokon kiegészíti a korabeli csillagászok, Eudoxosz és
Kallipposz asztronómiai modelljét, mely az égitestek megfigyelhető mozgásait egyenletes
körmozgások eredőjeként elemezte. E matematikai modellnek Arisztotelész fizikai realitást tulajdonít,
és a körmozgások magyarázatára mozgató szférákat vezet be, melyek közül némelyik égitesteket
hordoz. E szférák mindegyikének mozgása külön-külön princípiumra vezetendő vissza, így összesen
55 vagy – más számítás szerint – 49 mozdulatlan mozgatót kell tételeznünk (XII.8).

      Arisztotelész az első mozdulatlan mozgatót Istennel azonosítja, és kozmológiai szerepe mellett
„belső életéről” is ejt néhány szót (XII.7, 1072b14–30; XII.9). A mindenség princípiumának élete
örökké olyan, mint az emberé legjobb pillanataiban. Arisztotelész magától értetődőnek veszi, hogy
tevékenysége megértés (noészisz). Isten nem egyéb, mint Értelem (núsz). Arisztotelész a világot
mozgató kozmikus Értelem tanításával ahhoz a hagyományhoz csatlakozik, mely Platónon át
Anaxagoraszig és Xenophanészig vezethető vissza. Az isteni Értelem megértési aktusának tárgya
nyilvánvalóan a legkiválóbb; ez viszont nem más, mint maga az isteni Értelem. Ezt valószínűleg nem
úgy kell értenünk, hogy az Értelem nárcisztikus önszemléletbe merül. Arisztotelész az emberi értelem
tárgyalásának összefüggésében is azt mondja, hogy az anyagtalan dolgok – a tudás voltaképpeni
tárgyai – megismerésében a megismerő értelem és az értelmi megismerés tárgya azonosak (DA III.4,
430a3–6). Az értelem a világ dolgainak megismerésével bizonyos értelemben önmagát érti meg,
hiszen a fogalmak elsajátítása után már önnön tartalmait bontja ki. Későbbi antik értelmezők szerint
az isteni Értelem eleve tartalmaz minden értelemmel megragadható formát – Arisztotelész maga
azonban elég óvatos ahhoz, hogy ne részletezze túlzottan az isteni Értelem működését.

     A Metafizikában Arisztotelész többször visszatér a platonikus metafizika kritikájára. A XIII–XIV.
könyvben az Akadémia tagjainak körében elterjedt matematizáló metafizikai teóriák ellen érvel, a VII.
könyvben pedig az ideaelmélettel szemben fogalmaz meg ellenvetéseket. Ugyanakkor nyilvánvalóan
esze ágában sincs elvetni az anyagtalan szubsztanciák létét. Az a vita, amelyet Platónnal és az
Akadémiával folytat, finomabb kérdésekről szól. A XII. könyvben körvonalazza az anyagtalan
szubsztanciákra vonatkozó saját elméletét. Felfogásában az anyagtalan szubsztanciák nem az
érzékelhető dolgok tulajdonságait, hanem az égitestek mozgásait magyarázzák. E szubsztanciáknak
nincs közük az univerzálékhoz: egyedi intellektusok.

     A platóni metafizika központi fogalma, a forma (eidosz) Arisztotelész ontológiájában is alapvető
fontossággal bír. A forma nála is a tudás és a meghatározás voltaképpeni tárgya, és metafizikailag is
alapvető. A különbségek azonban korántsem elhanyagolhatók. Míg Platón a forma függetlenségét
hangsúlyozza az érzékelhető dolgoktól, Arisztotelész amellett érvel, hogy a forma mindig valamilyen
egyedi dologhoz van kötve: vagy egy összetett szubsztancia anyagát strukturálja, vagy az értelemben
van a megismerés tárgyaként. Az arisztotelészi forma nem a tapasztalati világon kívüli tárgy, hanem a
bennünket körülvevő világ legkézenfekvőbb egységeit meghatározó struktúra. Ily módon a formának
az anyaggal szembeni elsődlegességét úgy értelmezhetjük, hogy mind ismeretelméleti, mind
metafizikai szempontból a tapasztalati világ dolgai (például az élőlények) számítanak alapvetőnek,
nem pedig azok anyagi elemei vagy az empirikus világon túli formák.

1.3.2.6. Etika és politika
Arisztotelész etikai tanítása két változatban maradt ránk. Az Eudémoszi etika és a Nikomakhoszi
etika jól olvasható, kidolgozott szövegek. Az értekezések bizonyára szerkesztőjük nevéről kapták
címüket (Eudémosz Arisztotelész egyik tanítványa, Nikomakhosz pedig a fia volt). A két munka
középső könyveinek szövege pontosan megegyezik (EE IV–VI. = EN V–VII.). Úgy tűnik, a Nikomakhoszi
etika tartalmazza az arisztotelészi etika későbbi, érettebb megfogalmazását. A harmadik átfogó etikai
mű, a Nagy etika valószínűleg nem hiteles.

      Arisztotelész tanítványaival számos alkotmányt gyűjtött össze, ezen anyaggyűjtésekből Az
athéni alkotmány szövege került elő. A Politika nyolc könyve, mely az arisztotelészi művek
Andronikosz-féle kiadásában szerepel, nagyszabású elméleti összegzés. A következőkben
Arisztotelész etikájának főbb problémáit vázoljuk a Nikomakhoszi etika alapján, politikaelméletének
csupán néhány pontját lesz módunk érinteni.

      Az etika és a politika Arisztotelész felfogásában nem két külön tudomány, hanem egy és
ugyanazon tudomány részei. Fentebb említettük, hogy Arisztotelész megkülönbözteti a teoretikus
tudományokat és a praktikus tudományt: az előbbieket pusztán az igazság ismeretének kedvéért
műveljük, az utóbbi viszont a helyes gyakorlati cselekvést (praxis) szolgálja. Minden emberi
tevékenység – mesterség, vizsgálódás, cselekvés és elhatározás – valamilyen célra vagy jóra irányul
(EN I.1). A célok között alá- és fölérendeltségi viszonyok vannak, hiszen vannak célok, melyeket
valamilyen további cél kedvéért választunk. Ha van olyan végcélja tevékenységünknek, amit nem
másért, hanem kizárólag önmagáért akarunk, minden mást pedig csak érte, akkor ezt a legfőbb jónak
tekinthetjük. Mindenki egyetért abban, hogy a cselekvéssel elérhető jó az eudaimonia (boldogság,
sikerült élet), csupán arról folyik vita, hogy miben is áll ez. A megbecsülést vagy a gyönyört
önmagáért is akarjuk és a boldogságért is, ezzel szemben értelmetlen volna azt mondanunk, hogy
valamilyen további cél érdekében akarunk boldogan élni (EN I.5). Az emberi dolgokra vonatkozó
tudománynak – melyet Arisztotelész itt a politiké névvel illet (EN I.1, 1094a27) – az a feladata, hogy
meghatározza a legfőbb jó mibenlétét, valamint elérésének módját. Az etika a boldogság, az emberi
jó általános jellemzését nyújtja, a politika pedig azt vázolja fel, hogy milyen társadalmi és politikai
intézmények segíthetik e jó megvalósítását.

      Az etika nem szükségszerű összefüggéseket vizsgáló teoretikus tudomány, ezért nem várható
tőle teljes szabatosság, mint például a matematikától (EN I.1 és 7). Arisztotelész azt is hangsúlyozza,
hogy e tudományt nem pusztán a tudás kedvéért tanulmányozzuk, hanem azért, hogy kiváló emberré
legyünk. Ez azonban nem jelenti, hogy konkrét viselkedési szabályok rendszerét vázolná fel, vagy
kritériumot adna kezünkbe, melynek alapján cselekvési alternatívák között dönthetnénk (ennek
indoklását a gyakorlati ész működésének elemzése tartalmazza). Arisztotelész etikai és politikai
előadásainak hivatott hallgatói olyan fiatal férfiak, akik már eleve jó nevelésben részesültek, és
örömüket lelik az erényes cselekvésben. Ez összhangban van Arisztotelész általános
tudományelméleti felfogásával: az okok kutatásának a tények ismeretéből kell kiindulnia. Az, aki nem
bír tapasztalattal az erkölcsi élet tényeiről, hiába is próbálna tudásra szert tenni e területről pusztán
egy előadás meghallgatásával. Az etikai reflexió annyiban segíti a cselekvést, amennyiben az erényes
cselekedeteket gyakorló embert saját tevékenységének mélyebb és rendszeresebb megértéséhez
juttatja. Az arisztotelészi etika és politika tanulmányozása a leendő törvényhozó és államférfi számára
is nélkülözhetetlen (EN X.10).

      A boldogság vagy a legjobb élet általános leírását Arisztotelész az emberi természet elemzésével
nyeri (EN I.6). Az emberi lélek magában foglalja a táplálkozás, növekedés és érzékelés képességét. E
készségek a növényekben és az állatokban is megvannak, ezért a boldogságot nem helyezhetjük ezek
kiváló működésébe. Ha valakinek jó az emésztése vagy jó a látása, ettől még nem emberi
minőségében él jó életet. Az embernek azonban van olyan sajátosan rá jellemző funkciója (ergon
= feladat, munka), mely megkülönbözteti a többi állati élőlénytől: az értelem használata. Ahogyan
minden más „munka”, az értelem működése is lehet kiválóbb vagy tökéletlenebb. A legjobb emberi
élet eszerint az értelmes lélek tevékenységében áll, mely a természetének megfelelő erény,
kiválóság (areté) szerint megy végbe, méghozzá az élet teljes tartama alatt (EN I.6, 1098a16 sk.).
Arisztotelész hangsúlyozza, hogy a boldog élet tevékenység, cselekvés (energeia, praxisz), nem pedig
az erény puszta birtoklása. Előfordulhat ugyanis, hogy valaki a legnagyobb erények birtokában
valamilyen okból tétlenségre van kárhoztatva – az ilyen életet aligha mondanánk boldognak ( EN I.9,
1098b34–1099a6). A kiváló ember eszerint korántsem sebezhetetlen, hanem bizonyos mértékig ki
van szolgáltatva a külső körülményeknek. Ha valaki szegény, nincsenek barátai, családtagjai
meghalnak és egyéb sorscsapások érik, nem élheti a legjobb életet, mert nincsenek meg az eszközei
az erény gyakorlására (EN I.9, 1099a31–b8).

      Az emberi lélekben az erényeknek két, egymástól fajtájukban különböző csoportját
különböztethetjük meg (EN I.13). A tulajdonképpeni értelmes lélekrész mellett van a lélekben egy
olyan elem, mely önmagában nem értelmes, ám „hallgathat az értelem szavára, mint az ember apja
tanácsaira”. Ez utóbbi lélekrész a vágyakért (legalábbis bizonyos vágyakért) és érzelmekért felelős,
melyek az értelem parancsainak megfelelő mederbe terelhetők, ám szembe is szegülhetnek az
értelemmel. A lélek ezen részéhez tartozik az etikai erény vagy jellemerény (éthiké areté), a
tulajdonképpeni értelmes lélekrészhez pedig az értelmi erény (dianoétiké areté). A jellem kiválósága
például a bőkezűség és a mértékletesség. Az értelem kiválósága a teoretikus bölcsesség és annak
összetevői, valamint a gyakorlati okosság és a mesterségbeli szakértelem. (Megjegyzendő, hogy
Arisztotelész etikai írásaiban az érzelmi, illetve intellektuális tevékenységeket gyakran a léleknek,
illetve az értelemnek tulajdonítja; e művekben nem törekszik olyan pontosságra a lélek és a lelki
folyamatok metafizikai státusának kérdésében, mint A lélekről szóló értekezésben, ahol amellett
érvel, hogy e működések alanya az ember, az összetett lény.) A további tárgyalás ezen a felosztáson
alapul. Arisztotelész a részletesebb elemzést a jellem kiválóságainak tárgyalásával kezdi. Először
általános leírást ad az erény e fajtájáról, és elemzi azon fogalmakat, amelyekre e leírás támaszkodik
(EN II.1–III.8), majd pedig az egyes jellemerényeket és a velük ellentétes hitványságokat veszi sorra
(EN II.7; III.9–V.15). Arisztotelész nem elégszik meg azon néhány erény elemzésével, melyeket Platón
dialógusainak középpontjába állít, hanem a görög morális terminológiában szereplő erények és
hitványságok átfogó, rendszeres katalógusát veszi alapul. Az értelem erényeit hasonló részletességgel
tárgyalja (EN VI.). E fejtegetés középpontjában a teoretikus és a praktikus ész közötti különbségek
állnak. Ezután megvizsgálja a fegyelmezetlenség vagy akaratgyengeség (akraszia) problémáját (VII.1–
12), továbbá a barátság (VIII–IX.) és a gyönyör (VII.12–15; X.1–5) kérdését. Etikai fejtegetésének
lezárásaként visszatér a teoretikus észhasználaton alapuló életforma és a jellem kiválóságán, valamint
a praktikus észen alapuló életforma viszonyának kérdésére (EN X.6–9).

      A jellem kiválósága, az erkölcsi erény a cselekedetekkel és az érzelmekkel kapcsolatos.
Érzelem (pathosz) például a vágy, az indulat, a félelem, a bizakodás, a gyűlölet és a szeretet; e lelki
jelenségekkel gyönyör, illetve fájdalom jár együtt. A jellem kiválósága nem érzelem, és nem is az ilyen
érzelmek átélésének képessége (dünamisz), hiszen pusztán ezek alapján nem illethet bennünket
dicséret vagy gáncs. Például önmagában a harag nem elítélendő, mert vannak helyzetek, melyekben
helyes haragudnunk. Az erényt inkább beállítottságként (hexisz; a Nikomakhoszi etika magyar
fordításában: lelki alkat) határozhatjuk meg, mely arra tesz hajlamossá bennünket, hogy bizonyos
módon – helyesen vagy helytelenül – éljük át az érzelmeket. Például a harag esetében a túlságos
hevesség és a túlságos lanyhaság egyaránt helytelen, a közép megtartása viszont helyes (EN II.4). Az
érzelmek és a cselekvések terén általában is lehetséges túlzásról, hiányról és középről beszélni. Az
előbbi kettő hitványságnak, az utóbbi erénynek számít. A „középen” nem valamilyen egzakt értéket
kell értenünk, hanem „önmagunkhoz viszonyított közepet”, mely saját adottságainkhoz és a konkrét
helyzethez képest határozható meg (EN II.5). Az érzelmeket illető beállítottságunk természetszerűleg
nagymértékben befolyásolja döntéseinket, elhatározásainkat (proaireszisz), hiszen az érzelmekkel
gyönyör és fájdalom jár együtt, és ritkán hozunk olyan döntéseket, melyek kifejezetten kellemetlenek
számunkra (vö. EN II.2). A jellem kiválósága, az erkölcsi erény „az elhatározásokkal kapcsolatos
beállítottság, mely a hozzánk viszonyított középben áll; e közép egy szabálynak (logosz) megfelelően
van meghatározva, mégpedig azon szabálynak megfelelően, mely szerint az okos
ember (phronimosz) meghatározná” (EN II.6, 1106b36–1107a2).

       Arisztotelész elemzése szerint az etikai erény nem velünk született, természeti adottság, és nem
is tisztán intellektuálisan, tanulással sajátítható el, hanem gyakorlással teszünk rá szert (EN II.1–3).
Ahogyan a mesterségbeli tudás, úgy az erények is a megfelelő tevékenység nyomán fejlődnek ki az
emberben: igazságos, mértékletes és bátor tettek által leszünk igazságossá, mértékletessé, illetve
bátorrá. Ezért van különös fontossága a nevelésnek és a társadalmi szokásoknak, melyeket a
törvényhozók igyekeznek kialakítani. Amikor még nem vagyunk birtokában az igazságosságnak, valaki
másnak az irányításával – valamilyen mintát, tekintélyt követve – kell végrehajtanunk az igazságos
emberéhez hasonló cselekedeteket ahhoz, hogy megtanuljuk örömünket lelni az igazságosságban. A
jellemerények elsajátítása azonban nem idomítás kérdése, hanem értelmi belátásra is szükség van
hozzá. A fenti meghatározás utal a helyes szabályra és az okos emberre, ezzel világossá teszi, hogy
teljes értékű etikai erény nincsen a gyakorlati ész kiválósága, phronészisz nélkül.
      A jellem kiválósága, az etikai erény, melynek köszönhetően helyes módon éljük meg az
érzelmeket, vágyakat, csak az egyik fontos tényező az emberi cselekvésben. A cselekvéshez a
törekvés, vágyakozás (orexisz) és az értelem (logosz, núsz, dianoia) közös működése
szükséges (EN VI.2): ezt nevezzük elhatározásnak (proaireszisz). Arisztotelész ez utóbbi fogalomnak
részletes     fejtegetést    szentel   (III.1–7).   Az   elhatározás    elemzését     az    önkéntes,
akaratlagos (hekúszion) és a nem önkéntes, akaratlan (akúszion) cselekedetek meghatározása vezeti
be (III.1–3). Az önként elkövetett cselekedetek azok, amelyeket fizikai kényszertől mentesen és a
releváns körülmények ismeretében követünk el. Ezekért a tettekért felelősséggel tartozunk, akkor is,
ha valamilyen szenvedély – például harag vagy vágy – hatására cselekszünk. A morális felelősség alól
csak a kényszer és a konkrét körülményekre vonatkozó tudatlanság mentesít (a fenyegetés hatására
elkövetett tett Arisztotelész szerint „kevert”, de jobban hasonlít az önkéntes cselekedetre, mivel a
cselekvő maga is hozzájárul). Ebben a fogalmi rendszerben a felelősség nem a „szabad akarathoz”
kötődik (azaz egy olyan képességhez, melynek köszönhetően külső és belső tényezőktől egyaránt
függetlenül tudnánk dönteni), hanem attól függ, hogy bennünk van-e az adott cselekvés
kiindulópontja. Arisztotelész később amellett érvel, hogy az egyén nem csupán egyes tetteiért,
hanem karakterének kiválóságáért, illetve hitványságáért is felelősséget visel, hiszen beállítottságát
cselekvései alakítják ki (EN III.7).

      Az elhatározásból fakadó tettek köre szűkebb, mint az önkéntes cselekedeteké: ilyet csak
kifejlett értelemmel bíró és mérlegelőképességüknek birtokában lévő embereknek tulajdoníthatunk.
Arisztotelész a szokásos nyelvhasználatra támaszkodó érvekkel kizárja, hogy az elhatározást akár a
véleménnyel (doxa), az       irracionális    vágyak      valamelyikével,    akár     a     racionális
kívánsággal (búlészisz) azonosíthatnánk (III.4). A legérdekesebb az utolsónak említett azonosítással
szembeni érv: a búlészisz célokra vonatkozik, az elhatározás viszont a célokkal kapcsolatos dolgokra
(a célok elérésének eszközeire és módjára), mindig valami olyasmire, ami rajtunk múlik,
hatalmunkban áll (eph’ hémin). Azt, hogy egészségesek legyünk, legfeljebb kívánhatjuk, viszont
elhatározhatjuk azt, hogy sokat fogunk mozogni. Az elhatározás benső összefüggésben áll a
megfontolással (búleuszisz). Megfontolni olyasmit szoktunk, ami rajtunk múlik, és amiben van némi
bizonytalanság, meghatározatlanság. Az efféle okoskodás kiindulópontja valamilyen cél, és innen
következtetünk vissza arra az adott célt szolgáló cselekedetre, melynek kivitelezése már közvetlenül
hatalmunkban van (e cselekedet nemritkán egy hosszú cselekvési sorozat első lépése). Az elhatározás
tehát „a tőlünk függő dolgokra való megfontolt törekvés” (EN III.5, 1113a10 sk.).

      Vizsgáljuk meg kissé alaposabban a vágyak és az értelem viszonyát az emberi cselekvésben: 1. A
jellem kiválóságán, illetve hitványságán múlik, hogy az értelem nélküli vágyak összeütközésbe
kerülnek-e a racionális elhatározással. Ha a lélekben ilyen konfliktus lép fel, két lehetőség van.
Előfordulhat, hogy a vágyak maguk alá gyűrik az észt, és végül feltett szándékunk ellenére
cselekszünk: ez a fegyelmezetlenség vagy akaratgyengeség (akraszia). Arisztotelész egyetért
Platónnal abban, hogy e jelenség a lélek irracionális vágyaira vezethető vissza; elemzése szerint az
irracionális vágyak következtében a birtokunkban lévő ismeretek bizonyos elemeit nem tudjuk
aktívan használni (EN VII.5). Az önmagán uralkodó emberben (enkratész) az értelem és racionális
elhatározás kerekedik felül az irracionális vágyakon. Az erényes embernek az előbbi két típustól
eltérően nem kell önmagával küzdenie, hiszen vágyai tökéletesen összhangban vannak racionális
belátásával. 2. Érzelmeink és vágyaink belső alkotóelemei elhatározásainknak. Érzelmi
beállítottságunknak, jellemünknek fontos szerepe van abban, hogy milyen célokat tartunk
kívánatosnak. Ezt azonban nem úgy kell értenünk, hogy az irracionális vágyak eleve adott, vak erők
módjára jelölnék ki cselekvéseink célját. A lélek emocionális része nem független az értelemtől,
hanem racionális döntéseink, cselekvéseink révén formálható, összhangba hozható az értelemmel. Az
erényes ember vágyait már nem mondhatjuk irracionálisnak (EN III.6 és 7). Ebben az értelemben
mondja Arisztotelész, hogy a célt, melyből az elhatározáshoz vezető megfontolás kiindul, az erény
teszi helyessé (EN VI.13, 1144a7 sk.). Az általános célok kitűzése, a kívánság nem jár közvetlen
praktikus következményekkel. Ezzel szemben az elhatározás, mely cselekvésünk kiindulópontja, már
tartalmazza a különféle célok, javak rangsorolását, ily módon megbízhatóan megmutatja valódi
preferenciáinkat és jellemünket. Az elhatározás a próbaköve annak, hogy milyen mértékben hatja át
lényünk egészét az értelem, hogy erkölcsi életünkben mennyire sikerül megvalósítanunk az ember
mint racionális lény rendeltetését.

      Az értelmi erényt (dianoétiké areté) nem gyakorlással, hanem tanulással sajátítjuk el. A
kiválóság e fajtájának tárgyalásában (EN VI.) Arisztotelész a lélek tulajdonképpeni értelmes részét
újabb két részre osztja: a tudományos lélekrésszel azokat a létezőket szemléljük, melyek legfőbb okai
soha nem változhatnak, a megfontoló lélekrésszel pedig a változásnak alávetett dolgokat (VI.2). A
tudományos lélekrészhez az értelmi kiválóságok három fajtája tartozik. A tudományos
tudás (episztémé) szükségszerű és örökkévaló összefüggéseket tár fel (a természetfilozófiára ez
persze csak bizonyos megszorításokkal áll), és bizonyításon alapul. A tudomány alapelveit
az értelem (núsz) ragadja meg. A tudományos tudás legtökéletesebb formája, mely magában foglalja
az alapelvek és a belőlük következő tételek ismeretét, a teoretikus bölcsesség (szophia). A
megfontoló lélekrészhez tartozik a mesterség (tekhné), mely valamilyen tárgy létrehozására irányul.
Arisztotelész az értelemnek ezt a kiválóságát valószínűleg csak a teljesség kedvéért említi – az efféle
szakértelem gyakorlása nem része a legjobb emberi életnek. A megfontoló lélekrész másik erénye
az okosság (phronészisz), mellyel a gyakorlati cselekvéssel összefüggésben élünk.

      Az értelmi erények közül a legrészletesebb tárgyalást a phronészisz kapja (VI.5, 8, 9 és 13). Az
okosság fő feladata a megfontolás, amely által a céltól a konkrét teendőig jutunk el. Az emberi
cselekvés kiindulópontjában, az elhatározásban a racionalitásnak ez a fajtája játszik szerepet. A
megfontolás képessége persze önmagában csupán egyfajta „ügyesség”. A gyakorlati okossághoz az is
szükséges, hogy a megfontolás komoly, az etikai erény által helyesen kitűzött célokból induljon ki.
Ezért ahogyan nincs etikai erény okosság nélkül, úgy okosság sincs etikai erény nélkül ( EN VI.13).
Ennek ellenére az erkölcsi erények alá vannak rendelve a phronészisz értelmi erényének. Az erényes
ember jellemét a törvényekben, szokásokban és nevelőinek útmutatásában rejlő okosság alakította
ki, és – mint láttuk – saját racionális döntései is formálják, így végső soron az értelem határozza meg
céljait. De vajon az értelemnek van-e közvetlen befolyása céljainkra? Megfontolhatjuk-e, hogy milyen
célokat követünk? Ez kívánatos volna, hiszen gyakran előfordul, hogy különböző erényes
cselekedetek közül kell választanunk, melyek célnak minősülnek (például el kell döntenünk, hogy egy
tudós társaság vagy egy jótékonysági szervezet ülésén veszünk-e részt egy adott időpontban). Erre a
kérdésre bizonyos megszorításokkal igenlő választ adhatunk. Ha konkrétan kell döntenünk különböző
kívánatos célok között, akkor valamilyen átfogóbb célhoz – végső soron a boldogsághoz – viszonyítjuk
azokat mint az átfogóbb cél alkotórészeit vagy elérésének módjait, így racionális döntést hozhatunk
felőlük. A gyakorlati értelemnek a megfontolás mellett Arisztotelész egy másik funkciót is tulajdonít: a
konkrét, egyedi körülmények megragadását (EN VI.9, 1142a23–30; 12, 1143a25–b14). A körülmények
felmérésének képessége azért fontos, mert ennek alapján dönthetjük el, hogy céljaink közül melyik
leginkább releváns az adott helyzetben. Az értelem ezen a módon is szerepet kap céljaink
meghatározásában. Arisztotelész felfogásában a teoretikus ész és a gyakorlati ész alapjában eltér
egymástól. Az előbbinek tárgyai szükségszerű, általános igazságok, és nincs egyéb célja az igazság
megismerésén túl. Az utóbbi az emberi világ esetleges szférájára vonatkozik, egyes emberekkel és
egyedi szituációkkal van dolga, és a cselekvést – végső soron saját javunkat – szolgálja. A teoretikus
ész és a praktikus ész különválasztása élesen szemben áll Platón felfogásával, mely szerint a
metafizikai tudás, közelebbről a jó ideájának ismerete teszi lehetővé az egyén és az állam életének
helyes irányítását (a jó ideájára vonatkozó platóni elgondolás kritikája: EN I.4).
      Etikai vizsgálódása tanulságainak összefoglalásában Arisztotelész amellett érvel, hogy a
boldogság elsősorban a teoretikus ész tevékenységében áll (EN X.6–9). A teória vagy elmélkedés nem
a tanulás folyamatát jelenti, hanem a tudás birtoklását, hiszen csak az utóbbiról mondhatjuk, hogy
önmagában hordja a célját. A tanulás és a teljes értékű theória szembeállítását nyilván nem úgy kell
értenünk, hogy az utóbbi ne juttatna bennünket új belátások birtokába; inkább a számtant tanuló
iskolás gyerek és a matematikát mesterfokon művelő tudós tevékenysége közötti különbségre
gondolhatunk. A teoretikus ész az emberben lévő legjobb rész, a megismerhető tárgyak közül a
legkiválóbbakat szemléli, tevékenysége a legkitartóbb, tiszta gyönyörrel jár, önmagában elégséges,
kizárólag önmagáért kívánatos és isteni jellegű. A theória eszerint minden követelménynek megfelel,
melyet Arisztotelész a boldogsággal, a legjobb élettel szemben kezdetben támasztott: a legfőbb
boldogság a filozófiai vizsgálódás jegyében folytatott élettel azonos. Ezzel szemben az erkölcsi
erények és a gyakorlati okosság (phronészisz) alapján álló élet, az államférfi vagy a közéleti ember
élete csak másodsorban mondható boldognak. A bőkezűség, bátorság, igazságosság vagy más etikai
erény gyakorlásához egyrészt bizonyos külső javakra van szükségünk, másrészt ezek az erények
meghatározásuknál fogva más emberekkel szemben gyakorolhatók – mindebből az következik, hogy
a gyakorlati cselekvés emberének élete kevésbé elégséges önmagának, mint a filozófusé.
Arisztotelész korábban hangsúlyozta, hogy az erkölcsi erények gyakorlásának célja maga a kiváló
cselekvés (eupraxia; EN 1139b3 sk.; 1140b7), az etikai és politikai cselekvés „virtuozitása”. Itteni
érvelése szerint viszont a gyakorlati cselekvés legmagasabb rendű formái, a háborúskodás és az
államférfi tevékenysége magán a cselekvésen kívül más hasznot is hajtanak, ily módon valami egyéb
célra (is) irányulnak.

      Egyesek szerint Arisztotelész „inkluzív” boldogságkoncepciót képvisel: a legjobb élet mind a
teoretikus ész, mind pedig a gyakorlati okosság és az erkölcsi erények gyakorlását magában foglalja.
Ebben a megközelítésben a boldogság a léleknek nem a tökéletes erény, hanem a teljes erény szerinti
tevékenysége (a teleia areté kifejezés az EN I.6, 1098a16 sk. boldogságmeghatározásában nyelvileg
mindkét értelmezést megengedi). Egy másik olvasatban Arisztotelész nem azért elemzi végig oly
részletesen az erényeket, hogy egybegyűjtse mindazt, ami a boldogságban szerepet játszik, hanem
azért, hogy kiválassza közülük azt az egy legtökéletesebb erényt, amelynek tevékenysége valóban
teljesíti a boldogsággal szembeni követelményeket: a bölcsességet, a teoretikus ész kiválóságát. Úgy
tűnik, hogy bizonyos megszorításokkal az inkluzív értelmezést érdemes elfogadnunk. Az erények
között erős hierarchia áll fenn, a gyakorlati okosság alá van rendelve a teoretikus bölcsességnek (lásd
még EN VI.7), és csak az utóbbi teljesíti maradéktalanul a boldogsággal szembeni követelményeket.
Ebből azonban nem következik, hogy a gyakorlati okosság és az erények működése nem számít
boldog életnek. Az önmagában való elégségességnek fokozatai vannak, és a kiváló gyakorlati
cselekvés köré szerveződő élet is teljesíti annyira e követelményt, hogy a boldog élet egy formájának
tekinthessük. A gyakorlati cselekvés külső célnak való alárendeltsége ártalmatlan értelmezést is
megenged. Azok a tevékenységek, melyekben az etikai erények megvalósulhatnak – például a
hadakozás vagy a gazdasági tevékenység –, külső célt szolgálnak: a teoretikus tevékenység
feltételeinek biztosítását. E tevékenységek végrehajtásának módja (kiválósága) azonban önmagában
vett cél, így része lehet a legjobb életnek, a boldogságnak. A teoretikus ész működését a boldogság
legtökéletesebb formájának kell tartanunk, hiszen ilyen életet élnek az istenek is. Az emberben van
valami isteni elem, így bizonyos mértékig része lehet a theória isteni életében. Azonban az ember
nem tiszta értelem, hanem testtel bíró, összetett lény, ily módon számára a legjobb élet nem állhat
kizárólag a teoretikus ész isteni tevékenységében, hanem szükségképpen magában foglalja az
okosság és az etikai erények emberi működéseit is. Ha valaki e racionális, az ember „munkájához”
tartozó képességeit elmulasztja gyakorolni, nem teljes a boldogsága. Ez az etikai elgondolás jól
illeszkedik az emberi természetnek ahhoz a felfogásához, melyre A lélekről írott értekezésnek az
értelemre (núsz) vonatkozó megjegyzései vetnek némi fényt.

      A Politika a Nikomakhoszi etika közvetlen folytatása (lásd EN X.10). A politikatudomány a
gyakorlati okosság (phronészisz) bizonyos formája, amelynek az egyén életét is irányítania kell
(EN VI.8). A Politika tartalmazza az állam eredetének, mibenlétének, feladatának és típusainak
általános tárgyalását (I–III. könyv), a ténylegesen létező államformák vizsgálatát (IV–VI. könyv),
valamint Arisztotelész normatív politikaelméletét (VII–VIII. könyv).

      Arisztotelész a városállamot természetes képződménynek tekinti (ez némiképp különös, ha
számításba vesszük, hogy a gyakorlati ész produktumáról van szó). A legelemibb emberi közösség a
háztartás, melynek célja a mindennapi megélhetés biztosítása, valamint az utódok nevelése. A
következő egység, a falu már túlmegy az elemi szükségletek kielégítésén, az élet egészének céljait
azonban csak a polisz, a városállam valósítja meg, mely több faluból összetevődő, önmagának
elégséges (autark) egység. A polisz célja magában foglalja a kisebb egységek célját, így azok
betetőzésének tekinthető: az élet kedvéért jött létre, fennmaradásának célja viszont a legjobb élet, a
boldogság (eudaimonia). Az ember természettől fogva államalkotó lény, amit társulásra való hajlama,
a beszéd képessége és morális érzéke is mutat – a természet nyilván nem hiába ruházta fel az embert
e jellegzetességekkel. A polisz ily módon az ember természetét teljesíti be, olyan egész, mely képes
biztosítani a boldog életet; ebben az értelemben az állam előbbre való az egyénnél (Pol. I.2).
Arisztotelész maximalista módon fogja fel az állam szerepét.

      Arisztotelész gyakran a természetfilozófiában és a metafizikában is használatos négy ok
sémájával elemzi a poliszt: a városállam anyaga a lakosság és a földterület, formája az alkotmány,
hatóoka a törvényhozó, az alkotmány szerzője, valamint a politikusok, akik részt vesznek a
kormányzásban, célja pedig a boldogság, melynek elérése módját az alkotmány szabja meg. Az
alkotmány olyan szerepet tölt be az államban, mint a lélek az élőlényben. Az alkotmányok általános
elméletét a III. könyv fejti ki. Az állam Arisztotelész egyik megfogalmazása szerint a polgárok
közössége. Polgárnak csak az őshonos szabad férfiak tekinthetők, akik a politikai jogok teljes körét
gyakorolhatják, azaz részt vehetnek a politikai döntéshozatalban és a bíráskodásban. Az idegeneket, a
szolgákat és a nőket e definíció kizárja (III.1–5). Arisztotelész az uralmi viszony több formáját
különbözteti meg (III.6). Despotikus módon kormányozza az úr a szolgát, aki híján van a megfontolás
képességének; a szolga rászorul az irányításra, de ez a viszony elsősorban az úr javát szolgálja.
Arisztotelész részletesen érvel a rabszolgaság intézménye mellett (I.4–8), ám argumentumai kevéssé
meggyőzőek. (A megfontolóképességet állítólag nélkülöző rabszolgák Arisztotelész saját elemzése
szerint is a törekvő lélekrésszel, nem pedig a testtel állíthatók párhuzamba, hiszen képesek az
értelem szavára hallgatni. Ebből viszont az következik, hogy nem a vezető javát, hanem a
vezetettekét szem előtt tartva volna helyes irányítani őket, vagyis nem despotikus, hanem királyi
uralommal.) A szülő uralma gyermekei felett, illetve a férj uralma felesége felett inkább a vezetett
javát szolgálja, és csak járulékosan a vezetőét; az uralom indoka az, hogy a gyermekek értelme nem
fejlődött ki tökéletesen, a nőké pedig híján van a kellő erőnek és tekintélynek (Pol. I.13). A politikai
uralom különbözik az eddig említett formáktól. A helyes alkotmány a vezetettek és nem a vezetők
érdekét tartja szem előtt, hiszen szabad és egyenlő emberek viszonyát szabályozza. Arisztotelész
először a hatalmat gyakorlók száma szerint különbözteti meg az uralmi formákat (III.7). A helyes, a
közérdeket szolgáló alkotmányformák a következők: egy ember uralma a királyság, keveseké az
arisztokrácia, sokaké pedig az ún. politeia (ez a szó az alkotmányok közös neve is). Amennyiben a
vezetők saját érdekükben használják hatalmukat, elfajzott alkotmányformák jönnek létre: a türannisz,
az oligarchia és a demokrácia. Arisztotelész további érvelése szerint az alkotmányok megítéléséhez
nem a gazdagságot vagy a szabadságot, hanem a legjobb, erényes életet, az állam voltaképpeni célját
kell alapul venni.

      A fennálló alkotmányok vizsgálatában (Pol. IV–VI.) Arisztotelész elutasítja a demokrácia és az
oligarchia szélsőséges formáit, melyben a szegények, illetve a gazdagok részérdekei érvényesülnek.
Leginkább a demokratikus és oligarchikus elemeket egyesítő „kevert” alkotmány felel meg a
közérdeknek, melynek vezető rétegét a közepesen vagyonos polgárok adják (IV.11). Az államformák
kérdésében nem lehet abszolút érvényű szabályokat felállítani – a konkrét körülményeknek itt is
döntő szerepük van, ezeket pedig a gyakorlati értelem erényének, az okosságnak egyedileg kell
megítélnie. Arisztotelész ennek megfelelően óvakodik attól, hogy egyetlen államberendezkedés
mellett kötelezze el magát.

      A meglévő alkotmányok tárgyalása után Arisztotelész visszatér az ideális állam kérdésére
(Pol. VII–VIII.). Előzőleg vitába szállt az ideális államra vonatkozó platóni tanításokkal (Pol. II.), saját
elgondolása azonban sok tekintetben meglepően hasonlít Platónéra. Arisztotelész részletesen
tárgyalja az ideális állam szükséges előfeltételeit, lakosságának és területének természeti adottságait,
konkrét intézményeit (VII.4–15), végül pedig a test és a lélek nevelésének kívánatos rendszerét
(VII.15–17, VIII. könyv). Legelőbb azonban felvázolja azt a célt, amelyre a legjobb állam
berendezkedése irányul (VII.1–3). Ez nem egyéb, mint a boldogság, a helyes cselekvés, vagyis az
erény és az értelem élete. A város boldogsága azonos polgárainak boldogságával. Itt persze felmerül
az a probléma, hogy kikre is terjed ki e boldogság. A felvázolt rendszer gazdaságilag rabszolgák és
politikai jogok nélküli idegenek munkájára épül, a legjobb élet pedig a teljes polgárjoggal bíró férfiak
kisebbségére korlátozódik. Az effajta berendezkedés nem Arisztotelész találmánya, hanem kora
görög poliszainak szokásos rendje, melyet nem kíván megkérdőjelezni, holott ellene saját
szempontjai alapján is súlyos érvek hozhatók fel (például e polisz egésze nem tekinthető
közösségnek, egysége kérdéses). A Politikában szintén előkerül az a kérdés, hogy a legjobb élet
szempontjából a jellemerényeknek és a gyakorlati okosságnak vagy pedig a teoretikus bölcsességnek
van-e nagyobb jelentősége. Arisztotelész álláspontja lényegében egybevág a Nikomakhoszi etikában
mondottakkal. Az államférfi élete nem hasonlítható a rabszolgatartóéhoz, mivel a politikai uralom
eltér a despotikus uralomtól. Az etikai erények gyakorlása benső természeténél fogva jó és része a
boldogságnak. Ugyanakkor a theória nem jelent tétlenséget, hanem ez is a cselekvés egy fajtája, sőt
ez a legértékesebb, kizárólag önmagáért való, Isten működéséhez hasonlatos tevékenység. Az emberi
közösség és az egyén végcéljába egyaránt beletartozik, sőt annak uralkodó eleme az önmagában
maradó teoretikus tevékenység. Arisztotelész ezen elgondolása nyilvánvalóan érintkezik teológiai
tanításával, mely szerint Isten – akinek élete nem más, mint az önmegértés tevékenysége – cél
módjára mozgatja a világ egészét.

1.3.3. A 4. század egyéb filozófiai irányai
A 4. század folyamán a két legjelentősebb iskola, az Akadémia és a Peripatosz mellett más iskolák,
illetve irányzatok is feltűnnek a filozófiai életben. Közülük több Szókratészre vezeti vissza tanítását,
míg más filozófusok Démokritoszhoz kapcsolódnak. Mindkét csoportról meglehetősen vázlatosak
ismereteink. E gondolkodók műveit, sőt szó szerinti töredékeit is alig-alig őrizte meg a hagyomány,
rájuk vonatkozó értesüléseink elsősorban a kevéssé megbízható hellenisztikus és császárkori életrajzi
irodalomból származnak, melyet Diogenész Laertiosz, az i. sz. 2. században élt biográfus összegez (D.
L.). Ezen irányzatok működése részben a klasszikus, részben a hellenisztikus korra esik, és fontos
kapcsot jelent a két korszak filozófiája között, a 4. század legvégén alapított nagy hellenisztikus
iskolák bőségesen merítenek tanításaikból. A cinikus mozgalom az antikvitás későbbi századaiban is
tovább él.
1.3.3.1. A szókratikus irányok

1.3.3.2. Démokritosz követői

1.3.3.1. A szókratikus irányok
A cinikusokat, a megaraiakat és a kürénéi hedonistákat (valamint az éliszi Phaidón körét, melyről alig
tudunk valamit) rendszerint „kisebb szókratikus iskolák” néven foglalják egybe, megkülönböztetve
őket a legjelentősebb Szókratész-tanítvány, Platón iskolájától. A megjelöléssel szemben nem árt némi
óvatosság. Ezen irányok nem olyan értelemben vett iskolák, mint Platóné vagy Arisztotelészé, vagyis
az esetek többségében nem kötődnek egyetlen konkrét, nemzedékeken át fennálló intézményhez, és
intellektuálisan is kevésbé egységesek. Forrásaink ráadásul nem Szókratészt, hanem rendszerint
valamelyik tanítványát mondják ezen irányzatok alapítójának, és így a Szókratész-tanítványok is csak
tág értelemben tekinthetők e hagyományok kezdeményezőjének. A hellenisztikus kori biográfusok és
a   filozófusok   intellektuális   utódlását (diadokhé) feldolgozó   szerzők   hajlamosak    a   korábbi
gondolkodókat olyankor is iskolákba rendezni, amikor ez kevéssé indokolt. Esetenként a kortárs
iskolák számára keresnek illusztris elődöt Szókratész személyében, és tőle kiinduló, megszakítatlan
mester-tanítványi láncolatot próbálnak konstruálni. Diogenész Laertiosz és más későbbi szerzők is a
hellenisztikus filozófiatörténeti irodalomra támaszkodnak, ezért messze nem vehetjük minden
szavukat készpénznek.

     A „szókratikus” megjelölés eredetileg minden bizonnyal egy irodalmi műfaj művelőit, a
„szókratikus beszélgetések” (szókratikoi logoi, Arisztotelész, Poétika 1447b11, Rétorika 1447b11)
szerzőit takarta. Ebből az irodalomból egyedül Platón és Xenophón művei maradtak ránk, a többi
tanítvány – Aiszkhinész, Eukleidész, Antiszthenész, Arisztipposz, Phaidón és mások – szókratikus
munkáinak legfeljebb a címét és néhány töredékét ismerjük. A szókratikus irodalom kialakulásában
fontos szerepe volt a Szókratész elítéltetését és kivégzését követő vitának. Tudomásunk van arról,
hogy egy Polükratész nevű szofista néhány évvel az események után vádbeszédet írt Szókratész ellen.
A tanítványok szókratikus írásainak – amennyire ezt Platón és Xenophón munkái alapján
megítélhetjük – fontos motívuma a mester védelme; eközben persze Szókratész személyiségének és
filozófiájának átfogó – és egymástól igencsak eltérő – értelmezéseit dolgozzák ki. Platón írásai közül
a Szókratész védőbeszéde és a Kritón kapcsolódik legszorosabban e vitákhoz.

     Xenophón (i. e. 430 körül–355 után) jobban illik a szókratikus szerzők társaságába, mint a
szókratikus filozófusokéba. Elsősorban gyakorlati ember: katona, gazdasági szakember és politikus, és
reflexiói is főként e területekhez kapcsolódnak. Iskola vagy irányzat alapítása sem fűződik nevéhez.
Fiatal éveiben Szókratész köréhez tartozott, 401-ben részt vett Kürosz perzsa trónkövetelő II.
Artaxerxész elleni sikertelen hadjáratában, majd spártai szolgálatba szegődött (emiatt 394-ben
száműzték Athénból), és a spártaiaktól kapott birtokon élte le életét. Történeti művek és különféle
szakmunkák szerzője (Anabaszisz, Hellénika; A lovászatról stb.). Politikaelméleti írásaiban a
demokrácia ellen érvel, és a törvénytisztelő, alattvalói javán munkálkodó ideális egyeduralkodó
alakját rajzolja meg (Kürosz neveltetése, Hierón, Agészilaosz). Szókratikus írásaiban filozófiai mesterét
is gyakorlatias bölcsként ábrázolja. A gazdálkodásról írott munkájában Szókratész a háztartás és a
család irányításának helyes módját ecseteli. Két kisebb szókratikus írása a Szókratész védőbeszéde és
a Lakoma. Legjelentősebb szókratikus műve, az Emlékeim Szókratészról a Védőbeszéd tematikáját
bontja ki részletesebben: Xenophón anekdoták füzérével, Szókratésznek másokkal folytatott
beszélgetéseit felidézve cáfolja sorra a mesterét ért vádakat. Ábrázolásában Szókratész a
hagyományos erkölcs mintaképe, aki követőit jámborságra, a családi kötelességek maradéktalan
teljesítésére, és az állami életben való aktív részvételre ösztönzi. Szókratész-képe nem mindenben
vág egybe Platónéval, és filozófiailag kevésbé mély (vitatott, hogy melyiküknek kell inkább hinnünk).
Mindamellett Xenophón írásai számos, filozófiai szempontból érdekes szövegrészt tartalmaznak,
amilyen például Szókratész fejtegetése az önuralomról mint a szabadság kulcsáról (Emlékeim IV.5),
vagy a világ célszerű rendjére hivatkozó istenérv (I.4; IV.3). Szókratész-ábrázolása nagy hatással van a
sztoikusokra, még a császárkori Epiktétosz is sokat merít belőle.

     Antiszthenész (i. e. 445–365) a legjelentősebb szókratikusok közé tartozik (D. L. 6.1–19). Athéni,
de anyai ágon idegen eredetű. A szofista rétor Gorgiaszt is hallgatta, Szókratésznek pedig egyik első
követője volt. Termékeny író, 62 munkájáról tudunk, melyek közül csak két szónoki műből,
az Aiasz és az Odüsszeusz címűekből      maradtak     fenn   hosszabb    részletek.   Gondolkodásának
középpontjában az etika áll. Antiszthenész szerint az erény tanítható, önmagában elégséges a
boldogsághoz, és nincs szükség hozzá másra, mint Szókratész erejére. A társadalmi konvenciókkal
kevéssé kell törődnünk: a bölcs közéleti tevékenységében nem ezekre, hanem az erényre ügyel.
Támadja a hedonizmust, felfogása szerint a gyönyörérzet az őrületnél is rosszabb (D. L. 6.3). Más
beszámolók      szerint    azonban      az    egyszerű,      természetes     gyönyöröket      értékelte
(Xenophón, Lakoma 4.34–45). A tudás, belátás (phronészisz) gondolatokból álló bevehetetlen védőfal
(nyilván az erényt alkotó morális tudásra kell gondolnunk). Antiszthenész beállítottságát ugyanakkor
bizonyos antiintellektualizmus jellemzi: az erény a tettekben van, nincs szükség hozzá egy rakás érvre,
sem tanokra. A névtelenség és a fáradságos erőfeszítés jó dolog. Ezt a szigorú etikai ideált
Antiszthenész a görög irodalmi hagyomány nyelvén is igyekszik megfogalmazni. Értelmezésében
Odüsszeusz az önuralom és a kitartás mintaképe, akinek a magányos idegen nyomorúságos helyzete
kifejezetten alkalmat jelent értékes belső tulajdonságainak megmutatására. Héraklész alakjának
ábrázolásában hangsúlyos, hogy a hős isteni természete felülkerekedik emberi természetén, így
viheti végbe nagy munkáit; Antiszthenész a lélek és a test kettősségének szókratészi témáját fedezi
fel a mítoszban. Küroszról szóló írásaiban kifejti, hogy a nagy király valódi hatalmát, gazdagságát,
dicsőségét a lelkében hordja, és azok nem vehetők el tőle. Antiszthenész az etika mellett
nyelvelméleti, logikai problémákkal is foglalkozott. A „nevek vizsgálata” az előbbi tanulmányozásának
kiindulópontja (Epiktétosz, Beszélgetések 1.17.12). Valószínűleg egyéb nyelvi-logikai tételeit is ebben
az összefüggésben kell értelmeznünk. Arisztotelész megjegyzi, hogy Antiszthenész követői szerint
nem határozhatjuk meg, hogy micsoda egy dolog, csupán azt mutathatjuk meg, hogy milyen –
például az ezüstről azt mondhatjuk, hogy olyan, mint az ón (Met. 1043b23–28). Arra gondolhatunk,
hogy Antiszthenész a dolgok (köztük a morális fogalmak) lényegi meghatározását nem tartja
elérhetőnek, helyette az analógiát ajánlja, mely közelebb vihet a név helyes alkalmazásához.
Arisztotelész egy másik helyen beszámol arról, hogy Antiszthenész szerint mindenről csak saját
formuláját (oikeiosz logosz) állíthatjuk, egy dologról egy valamit (hen eph’ henosz) – ebből az adódik,
hogy nem lehetségesek egymásnak ellentmondó, sőt hamis állítások sem (Met. 1024b32–34). Ha egy
koherens nyelvelmélet töredékeivel állunk szemben, nem pedig egymástól többé-kevésbé független
paradoxonokkal, ésszerű feltételeznünk, hogy az oikeiosz logosz nem szigorú értelemben vett
definíció, hanem csupán a dolog milyenségét megvilágító megfogalmazás. A tétel eszerint azt jelenti,
hogy egyetlen ilyen leírás vonatkozhat egy tárgyra, egyéb leírások ennek nem mondhatnak ellent,
mert egyszerűen valami másra vonatkoznak. Régebben bizonyos Platón-szövegekben Antiszthenész
nyelvelméletének kritikáját vélték felfedezni (Theaitétosz 201E-202B; A szofista 251B–C), ám a
megfelelések nem elég pontosak. Mindamellett valószínű, hogy a két szókratikus vitatkozott hasonló
kérdésekről, és nem is a legbarátságosabb hangnemben. Antiszthenész tézise a meghatározás
lehetetlenségéről Platón ellen irányulhat, az ellentmondásról írott értekezésének címe pedig a nála
majd húsz évvel fiatalabb ellenfelének nevéből űz tréfát (Szathón = Fütyike).

     Egyes források Antiszthenészt mondják a cinikus mozgalom alapítójának, mások viszont – a jelek
szerint több joggal – szinopéi Diogenészre (i. e. 412/403–323/321) ruházzák e szerepet. Diogenész
nyilvánvalóan támaszkodik Antiszthenész etikájára, ám radikalizálja azt (megint csak fontos forrásunk
D. L., 6.20–81). Az irányzat soha nem volt formális filozófiai iskola. Elnevezése valószínűleg Diogenész
ragadványnevéből származik, akit „kutya” (küón) néven emlegettek (más magyarázat szerint
a Künoszargész = Fehér Kutya gümnaszion nevéből ered, ahol Antiszthenész folytatta beszélgetéseit).
A cinikusokat erős civilizációellenesség és antiintellektualizmus jellemzi. Az emberi konvenciókkal
szemben a természetet tekintik az értékek forrásának (D. L. 6.38 és 71), mely az állatok, a gyermekek
és civilizálatlan népek viselkedésében nyilvánul meg leginkább. Ezen példákat követve a bölcs nem
birtokol anyagi javakat, csak legelemibb szükségleteit elégíti ki, elveti a politikai és társadalmi rendet,
az oktatást és az elméleti kutatást. Diogenész nem annyira érvek, mint inkább provokatív gesztusok
útján filozofált. A hagyomány szerint hombárban lakott, koldulásból élt, rendszeresen megsértette a
társas együttlét normáit (pl. a piactéren végzett önkielégítést, D. L. 6.69), és nyers, sértő
tréfálkozásával zökkentette ki az embereket a kerékvágásból. Állítólag Platón „őrjöngő
Szókratésznek” nevezte (D. L. 6.54). Diogenész az igénytelen életformát, az összeütközések és a
társadalmi elítélés vállalását a lélek edzéseként, gyakorlásaként (aszkészisz) fogja fel, mely az
erényhez vezet; szavainak és tetteinek célja a konvencionális értékek átértékelése, a természetes
értékek érvényre juttatása, melyek közül a legfontosabb a szabadság (D. L. 6.70–71). Nem köti és
nem segíti egyetlen politikai közösség szabályrendszere sem, kiválóságát ezek nélkül kell
megmutatnia (ezen a ponton Antiszthenész Odüsszeusz-értelmezésére támaszkodik), kizárólag a
kozmosz polgárának vallja magát (D. L. 6. 38 és 63). Kultúraellenessége nem akadályozta meg abban,
hogy dialógusok és tragédiák formájában népszerűsítse etikai tanítását (D. L. 6.80).

     A cinikus eszmék hatása óriási. Diogenésznek számos követője támadt. A hellenisztikus korban
és a császárkorban a városi élet jellegzetes alakja a cinikus filozófus, akit igénytelen külsejéről
(szakáll, köpeny, tarisznya, bot) és rendhagyó viselkedéséről lehet felismerni. Diogenész
legjelentősebb követője thébai Kratész (i. e. 368/365–288/285), aki életében mesterének szigorú
elveit valósította meg, de másokkal szemben talán valamivel engedékenyebb volt (D. L. 6.85–93). A
cinizmuson belül létrejött egy másik irányzat, mely próbálta megszelídíteni Diogenész erkölcsi
radikalizmusát. Onészikritosz, Diogenész követője Nagy Sándort filozófus uralkodóvá stilizálja róla
írott művében. Borüszthenészi Bión (i. e. 3. század első fele), Antigonosz Gonatasz király udvari
filozófusa a cinizmust a kürénéi hedonizmussal elegyíti; hozzá szokás kötni a cinikus erkölcstanítók
jellegzetes szónoki műfaja, a diatribé születését. A gadarai Menipposz (i. e. 3. század első fele), thébai
Kratész tanítványa irodalmi munkásságáról nevezetes: ő alkotja meg a verset és prózát, komikus és
komoly elemeket elegyítő szatíra műfaját (néhány cím: Az alvilág, Istenek levelei, A
természetfilozófusok, a matematikusok és a grammatikusok ellen, Epikurosz születésnapja). Kratész
tanítványa volt kitioni Zénón, a sztoikus iskola alapítója is. A cinikus és a sztoikus etika között szoros
kapcsolat van, és a sztoikusokat mindvégig foglalkoztatta a kevéssé szalonképes rokonhoz való
viszony kérdése (lásd Epiktétosz, Beszélgetések 3.22). A korai hellenisztikus kor virágzása után a
cinikus mozgalom a császárkor első évszázadaitól éledt újra. E második hullámhoz tartozik többek
között a szónok és író pruszai Dión (i. sz. 1–2. század), valamint Démónax (i. sz. 70–170), akinek
alakját Lukianosz örökítette meg. A cinikusok példája ösztönzi az aszketikus tendenciák kialakulását az
egyéb filozófiai irányokon belül. Az általuk kimunkált kifejezési formák – például a diatribé, a szatíra
és a levél – a görög és a római irodalomban széles körben elterjednek.

     A kürénéi Arisztipposzt (i. e. 435–355) szintén az iskolát alapító szókratikusok között tartja
számon a hagyomány: tőle eredeztetik a kürénéi hedonista iskolát. A hédoné szó jelentése:
„gyönyör”. A hedonizmus etikai álláspont, mely szerint a jó, az ember célja nem egyéb, mint a
gyönyör. Életéről keveset tudunk. I. e. 416 körül ment Athénba, állítólag tanításból élt, Platónhoz
hasonlóan ő is megfordult Dionüsziosz szürakuszai udvarában, később pedig visszatért szülővárosába.
Egyesek szerint 25 dialógus és egy történeti munka szerzője, mások szerint viszont nem írt semmit (D.
L. 2.65–85). Xenophónnál Szókratész Arisztipposzhoz, e „kissé mértéktelen” ifjúhoz intézi intelmét az
önuralomról (Emlékeim II.1). Ez amellett szól, hogy Arisztipposznak valóban köze lehet a
hedonizmushoz. A boldogságban nagy szerepet szán a gyönyörnek („könnyen és kellemesen élni”,
II.1.8), ám nem tulajdoníthatjuk neki a későbbi kürénéiek nézetét, mely szerint kizárólag
a pillanatnyi gyönyör jó. Szókratész Platón Prótagoraszában szintén eljátszik a gyönyör és a jó
azonosításának gondolatával, sőt még a kései Philéboszban is a gyönyört és a belátást egyesítő kevert
életformában fedezi fel az ember számára való jót – Antiszthenész antihedonizmusa messze nem
általános a szókratikus hagyományban. Egy kései beszámoló szerint Arisztipposz – Odüsszeusz
példáját követve, aki hol bíborban, hol rongyokban járt, hol Kalüpszó mellett pihent, hol pedig
ellenségei üldözték – a megpróbáltatásokat bátor lélekkel tűrte, ugyanakkor korlátozás nélkül
engedett a gyönyörnek (Pszeudo-Plutarkhosz, Homérosz élete és költészete 2.150). Arisztipposz
számára a szabadság a fő érték; a szabadság megőrzésének érdekében kívánatos a politikától távol
maradni és idegenként élni az emberi közösségben (Xenophón, Emlékeim II.1.8 sk. és 11–13). A
gyönyörökkel szemben sem az a helyes magatartás, hogy mereven elzárkózunk előlük (ez ugyanis
egyfajta kényszer volna; 17), hanem az, hogy kiélvezzük őket, de nem veszítjük el felettük uralmunkat
(D. L. 2.75). Nem az a baj, ha betérünk egy hetérához, hanem az, ha nem tudunk elszakadni tőle (D. L.
2. 69, vö. 67). Arisztipposz szerint a műveltség és a filozófia elengedhetetlen az élet helyes
vezetésének szempontjából (D. L. 2.69–72); a matematika viszont haszontalan, mert nem ad
útbaigazítást a jó és a rossz kérdésében (Arisztotelész, Met. 996a29 skk.).

     Úgy tűnik, hogy a kürénéi iskola tanait csak az ifjabb Arisztipposz, a Szókratész-tanítvány
Arisztipposz unokája dolgozta ki részletesen. Az iskola etikai tanítása szerint az etikai cél, a legfőbb jó
a gyönyör (D. L. 2.86–92). Ezt igazolja, hogy minden élőlény törekszik a gyönyörre, ellentétét, a
fájdalmat pedig igyekszik elkerülni. A gyönyör folyamat jellegű: mozgás, pontosabban „a hús sima
mozgása”, szemben a fájdalommal, amely „érdes mozgás”. (A meghatározás a testi gyönyörökre illik,
ezek mellett azonban lelki gyönyörökkel is számolnak, amilyen a műalkotások élvezete vagy a hazánk
és saját magunk jó sorsa feletti öröm; a testi gyönyörök azonban jobbak a lelkieknél.) A fájdalom
hiánya, a zavartalanság – lévén statikus állapot – nem számít gyönyörnek. Csak az éppen zajló,
jelenbeli mozgás jelent gyönyört, a múltbeli gyönyörökre való emlékezés vagy a jövőbeli gyönyörökre
irányuló várakozás nem – ugyanis sem az elmúlt, sem a jövőbeli dolgok nincsenek birtokunkban
(Athénaiosz, Lakomázó bölcsek XII.544a–b; Ailianosz, Tarka          történetek XIV.6). A boldogságot
hagyományosan valamely hosszabb időszakaszra, leginkább az élet egészére szokás értelmezni. A
kürénéiek szerint ez a gyönyörök összerendeződése, és nem önmagáért, hanem a benne foglalt egyes
gyönyörök kedvéért kívánatos. A gyönyörök között nincsen etikai különbség, még a legilletlenebb
tettekből származó gyönyör is jó. A társadalmi konvenciók áthághatók az etikai cél, a gyönyör
megszerzése érdekében, a barátság is csupán haszna kedvéért választandó. A kürénéiek
ismeretelméleti alapozással is ellátják az egyes gyönyöröket kitüntető etikai tanításukat (Arisztoklész,
idézi Euszebiosz, Az evangélium előkészítése XIV.19, 1 skk.; Plutarkhosz, Kólótész ellen 24, 1120B–F;
Sextus Empiricus, A tanítók ellen VII.190–200). Felfogásuk szerint a külső tárgyak természetének
megragadására nincsen módunk, csupán saját érzeteinknek vagy affekcióinknak (pathosz) vagyunk
tudatában. Az utóbbiak vonatkozásában viszont nem tévedhetünk, és nem cáfolhatnak meg
bennünket, éppen azért nem, mert e tapasztalatok az alanyhoz kötöttek, privát jellegűek. Ez a
nyelvhasználatot is problematikussá teszi: az emberek által használt nevek közösek, az általuk
megjelölt érzetek azonban különbözőek lehetnek. A kürénéiek semmilyen biztosítékot nem látnak
arra, hogy érzeteink a külső tárgyak valós tulajdonságait reprezentálják, ám nem kérdőjelezik meg a
külvilág létezését. Az idők folyamán a kürénéi iskola több irányzatra tagolódott, Hégésziasz,
Annikerisz és Theodórosz, az „istentelen” jelentős pontokon módosították az etikai tanítást (D. L. 93–
103). A 3. század második felétől nem hallunk a kürénéi hedonizmus képviselőiről. A másik ókori
hedonista iskola, az epikureizmus számos pontban vitatkozik a kürénéiekkel, forrásaink szívesen
állítják ellentétbe a két iskola gyönyörfelfogását.

     A megarai vagy gelai Eukleidész (kb. i. e. 450–380) Szókratész közeli tanítványa, a hagyomány
szerint a megarai iskola alapítója (szegényes információink fő forrása megint csak D. L., 2.106–108).
Platón a Phaidónban említi, hogy Eukleidész jelen volt Szókratész halálánál, állítólag hozzá menekült
Megarába Szókratész halála után, a Theaitétosz keretbeszélgetésében pedig fontos szerepben lépteti
fel. Hat szókratikus dialógus szerzőjének mondják, de ezek hitelessége nem áll vitán felül (D. L. 2.64).
Eukleidész Szókratész mellett állítólag Parmenidész filozófiájából is merít. Nézete szerint a jó egy, de
sok néven nevezzük: hol bölcsességnek, hol istennek, hol értelemnek, a jó ellentéte viszont nem
létezik (D. L. 2.106). A tézis értelmezése bizonytalan; Eukleidész vagy azt állítja, hogy a jóság, az
egység és a létezés minden egyes dolog esetében együtt jár, vagy egy legfőbb létezőről beszél, vagy a
monizmus szélsőséges formája mellett kötelezi el magát. Egyes antik források az utóbbi felfogást
tulajdonítják a megaraiaknak, mely Parmenidész iránti vonzalmukkal is összhangban volna. A
második, „monoteisztikus” olvasat mellett szól viszont, hogy egy másik Szókratész-tanítványnál,
Antiszthenésznél ugyancsak megtaláljuk az „egy isten – sok név” tételt (idézi Cicero, Az istenek
természetéről I.13.32 és Philodémosz, A jámborságról 7). D. L. 7.61 a megaraiaknak tulajdonítja azt a
tézist is, hogy az erény egy, de sok néven nevezzük. Az a tétel, mely szerint a nevek sokasága pusztán
az emberek önkényes névadási aktusának eredménye, Parmenidésztől származik (fr. B8, 53 DK). Ezt a
gondolatot alkalmazhatta Eukleidész teológiai és etikai összefüggésben. Érvelési technikájában is
támaszkodhatott az eleai hagyományra; talán reductio ad absurdum típusú érveire céloz az a
tájékoztatás, mely szerint „a következtetéseket nem a premisszáknál, hanem a konklúzióknál
támadta” (D. L. 2.107). Az analógiát elveti, mondván, hogy az akkor sem helyénvaló, ha hasonló
dologra vonatkozik (miért nem magát a kérdéses dolgot vizsgáljuk inkább?), és akkor sem, ha nem
hasonlókra (miért tennénk ezeket egymás mellé?) – ez talán Antiszthenész ellen irányul, aki lényegi
meghatározások helyett analógiás leírásokat javasol.

     A megarai iskola kevésbé tűnik szilárd, jól körülhatárolható képződménynek, mint a kürénéi
iskola. D. L. 2.106 szerint Eukleidész követőit megaraiaknak, később erisztikusoknak (erisztiké: a
szópárbaj művészete), majd dialektikusoknak nevezték. E megfogalmazás alapján felmerül a gyanú,
hogy a megarai és a dialektikus iskola valójában két különálló irányzat volt (vö. D. L. 2.113),
melyekből csak a hellenisztikus filozófiatörténészek gyúrtak egyetlen iskolát (a negatív felhanggal bíró
„erisztikus” szó viszont nemigen lehetett egy harmadik iskola önmegjelölése). Ezek a viszonyok
forrásaink alapján nem egykönnyen tisztázhatók megnyugtatóan, ezért a következőkben nem
teszünk különbséget megaraiak és dialektikusok között. Azon gondolkodók közül, akiket D. L. az
Eukleidésztől kiinduló tanítványi láncolathoz sorol, Eubulidészt, Sztilpónt és Diodórosz Kronoszt
érdemes megemlíteni.

     Eubulidész (i. e. 4. század) Eukleidész tanítványa volt, nevéhez néhány paradoxont kapcsolnak
(D. L. 2.108, részletes kifejtést csak más antik források adnak). 1. A hazug. Ha valaki azt mondja
magáról, hogy hazudik, ha igazat mond, akkor hazudik, ha viszont hazudik, igazat mond. 2. A
csuklyás, az észre nem vett ember, avagy Élektra. Ha ismered apádat, és nem ismered a csuklyás
embert itt előtted, pedig ő az apád, akkor ugyanazt az embert ismered és nem ismered. 3. A rakás,
avagy a kopasz. Ha egy homokrakásból elveszel egy szemet, az még mindig rakás marad. Ha két
szemet veszel el, ugyanaz az eredmény stb. Egy ember, akinek egy szál haja van, kopasz, akinek kettő,
szintén stb. A kérdés mindkét esetben az, hogy hol húzzuk meg a határt. 4. A szarvas ember. Ha
valamit nem vesztettél el, az megvan neked; nem vesztettél el szarvakat; tehát szarvad van. Nem
tudjuk, hogy a megaraiak szántak-e komoly filozófiai szerepet e paradoxonoknak; a hellenisztikus kor
ismeretelméleti vitáiban mindenesetre előkerül némelyikük. Eubulidész állítólag Arisztotelésszel is
vitába bonyolódott, de ennek részleteiről nem tudunk semmit.

      Megarai Sztilpón (kb. i. e. 360–280) a hagyomány szerint Eukleidész tanítványait hallgatta (D. L.
113–120). Állítólag a metafizikai monizmus híve (Arisztoklész, idézi Euszebiosz, Előkészítés az
Evangéliumra 14.17). Etikai ideálja a szenvedélymentesség vagy zavartalanság (Seneca, Erkölcsi
levelek 9.1–3). Nyelvi-logikai vizsgálódásainak is maradt nyoma, problémákat vet fel többek között az
általános terminusok működésével, valamint a predikatív kijelentésekkel kapcsolatban (D. L. 2.119;
Plutarkhosz, Kólótész ellen 22–23). Sztilpón számos hallgatót vonzott magához, például kitioni Zénón,
a sztoikus iskola későbbi alapítója is látogatta.

      Diodórosz Kronosz (i. e. 4. század vége–3. század eleje) Eubulidész egyik tanítványának volt a
tanítványa. Róla D. L. nem ad részletes doxográfiát, téziseit csupán elszórt utalások őrizték meg. Őt is
foglalkoztatta a nyelv működése, állítólag szolgáit, illetve saját gyermekeit kötőszavakról nevezte el,
egyik lányának pedig férfinevet adott (forrásaink szerint azért, mert a szavakat konvencionális jelnek
tekinti,   és   a   szavaknak     kizárólag   jelölő   funkciót   tulajdonít:   Ammóniosz, Kommentár
Arisztotelész Herméneutikájához, 38,          17       skk.       Busse;        Sztephanosz, Kommentár
Arisztotelész Herméneutikájához, 9, 20 skk. Hayduck). Egy másik tézise az, hogy semmi nincsen
mozgásban (kineiszthai). Ezt azzal támasztja alá, hogy a mozgó test sem azon a helyen nem
mozoghat, ahol van, sem pedig azon a helyen, ahol nincsen. Ezzel nem egészen olyan értelemben
tagadja a mozgást, mint az eleaiak, hiszen megengedi, hogy minden dolog elvégzett bizonyos
mozgásokat (kekinészthai), mozgás eredményeképpen került oda, ahol éppen van. Érvelése amellett
szól, hogy a mozgó test szakaszosan, pillanatszerű atomi ugrások útján jut el egyik helyről a másikra
(Sextus Empiricus, A tanítók ellen 10.85–101). Diodórosz Kronosznak egyes források az atomi testek
elméletét is tulajdonítják. Úgy tűnik azonban, hogy inkább érdekelték a paradoxonok, mint egy
koherens fizikai elmélet megalapozása. Az összetett dolgok pusztulásának lehetőségét cáfoló érvet is
kidolgoz: a kőfal sem akkor nem pusztul el, amikor részei még érintkeznek egymással, sem akkor,
amikor már nem érintkeznek egymással (10.309–12 és 346–349). Az ő nevéhez fűződik a „leigázó
érv” (kürieuón): 1. ami igaz a múltban, az szükségszerű; 2. lehetségesből nem következik lehetetlen;
3. ami nem igaz, és nem is lesz igaz, az nem is lehetséges (az argumentumot
Epiktétosz, Beszélgetések 2.19.1–5 őrizte meg; Diodórosz tételére további források is utalnak, pl.
Cicero, A végzetről, 6, 12–7–13 és 9, 17). Ez az argumentum kétségbe vonja a jövő nyitottságát, azt,
hogy volnának meg nem valósuló lehetőségek: csak akkor mondhatunk egy drágakövet törékenynek,
ha a jövőben csakugyan szét fog törni, csak akkor lehetséges, hogy Korinthoszban legyek, ha most ott
vagyok, vagy később oda fogok menni. Arisztotelész vitába száll „a megaraiak” azon nézetével, mely
szerint csak az képes a tevékenységre, aki éppen tevékenykedik, és amikor nem tevékenykedik, nem
is képes rá, pl. aki éppen nem épít, nem is képes építeni (Met. 1046b29–32). Diodórosz tétele ennek
a tételnek a finomítása, hiszen ő nem egyszerűen a jelenleg fennálló tényekkel, hanem a jelenlegi és
a jövőbeli tényekkel azonosítja a lehetséges tényállások körét. Diodórosz Kronosz a feltételes
állítások igazságfeltételeivel is foglalkozott. Felfogása szerint csak az olyan kondicionális igaz,
amelynek esetében nem lehetséges és nem is volt lehetséges az, hogy igaz előtagra hamis utótag
következzék (Sextus Empiricus, A pürrhónizmus alapvonalai II.110 sk.). Nézetét a dialektikus Philónnal
szemben fejtette ki, aki a kondicionálisok igazságát a ma is elfogadott lazább feltételekhez kötötte (a
feltételes állítás csak abban az esetben hamis, ha igaz előtagra hamis utótag következik). Philón
igaznak fogadta el a „ha nappal van, akkor én beszélgetek” mondatot, míg Diodórosz szerint e
kondicionális hamis, hiszen bármikor abbahagyhatom a beszélgetést.
1.3.3.1. A szókratikus irányok

1.3.3.2. Démokritosz követői
A 4. század filozófiai életét a Szókratész-tanítványoktól kiinduló irányzatok uralták (ezek közül a
legfontosabb Platón Akadémiája és a belőle kivált Arisztotelésziskola volt). Létezett azonban a
szókratikusoktól független filozófiai hagyomány is. A parmenidészi kihívásra válaszoló 5. századi
kozmológusok tevékenységének általában nem volt számottevő folytatása. Közülük Démokritosz az
egyetlen, akinek ebben a korban is voltak követői: a legfontosabbak Métrodórosz, Anaxarkhosz és
Nausziphanész. E hagyomány kevésbé erőteljes, mint a szókratikus tradíció, mindazonáltal szerepet
játszott a hellenisztikus kori iskolák kialakulásában. Pürrhón és Epikurosz egyaránt Démokritosz
követőinek tanítványai voltak. Az előbbi a démokritoszi filozófiában megtalálható szkeptikus
tendenciát fejleszti tovább, az utóbbi az atomelméletet, és etikájukban mindketten kapcsolódnak a
„derült kedélyállapot” (euthümié) démokritoszi ideáljához.

Khioszi Métrodórosz (i. e. 4. század eleje) mestere Démokritosz vagy valamelyik Démokritosz-
tanítvány volt. Démokritosz problémákat vetett fel a valóság megismerhetőségével kapcsolatban
(B6–8; B10 DK), de ez nem gátolta meg abban, hogy részletes kozmológiai rendszert építsen ki.
Métrodórosznál is mindkét tendencia megtalálható. A természetről írott műve elején ismeretelméleti
kételyeinek ad hangot: nem tudjuk, hogy tudunk-e valamit, vagy semmit sem tudunk, sem azt, hogy
miben áll a tudás, illetve a nem tudás, és végül azt sem, hogy létezik-e valami, vagy semmi sincsen (fr.
B1 DK). (Másik fennmaradt töredéke ezzel szemben azt állítja, hogy minden, ami értelemmel
megragadható, létezik [fr. B2 DK] – kérdés, hogy miként fér össze a két kijelentés.) Métrodórosz
ismeretelméleti fenntartásai ellenére az atomista metafizika és természetfilozófia téziseit képviseli. A
doxográfiai hagyomány szerint az oszthatatlan testeket és az űrt tekinti princípiumoknak, a
mindenség végtelensége és a világok végtelen száma mellett érvel, és egyéb természetfilozófiai
kérdéseket is tárgyal.

Abdérai Anaxarkhosz (kb. i. e. 380–320) Métrodórosz tanítványának, szmürnai Diogenésznek volt a
tanítványa, elkísérte Nagy Sándort keleti hadjáratára, állítólag később Nikokreón küproszi türannosz
végeztette ki személyes bosszúból (D. L. 9.58–60). Egyetlen művéről van tudomásunk (A
királyságról, fr. B1 és 2 DK). Bizonyos források az „eudaimonista” irány alapítójának mondják (A14
DK), illetve a cinikusokkal hozzák kapcsolatba (A10 és 16 DK), az általános nézet szerint azonban –
melyet D. L. is oszt – a démokritoszi hagyományba tartozik. Tanítása kevéssé rekonstruálható –
szkeptikus nézeteket (A15 és 16 DK) és az atomizmus szokásos tételeit tulajdonítják neki, amilyen a
végtelen számú világ léte. Jelentősége abban rejlik, hogy közvetíti a démokritoszi tradíciót Pürrhón
felé, akinek barátja és mestere volt (D. L. 9.61).
Teószi Nausziphanész (i. e. 4. század vége) Diogenész Laertiosz szerint a szkeptikus Pürrhón hallgatója
volt, akinek jellemét csodálta, ám vele szemben saját tanait részesítette előnyben (D. L. 9.64).
Mindazonáltal a démokritoszi hagyomány szkeptikus vonulata is jelen van nála (fr. 4. DK: azon dolgok,
amelyekről úgy látszik, hogy vannak, nem inkább vannak, mint nincsenek). Foglalkozott retorikával,
és kívánatosnak tartotta a filozófus részvételét a politikában (fr. B1 és 2 DK). Etikája a „rendíthetetlen
nyugalomban” (akatapléxia) jelölte meg az ember által elérendő célt (fr. B3 DK). A hagyomány szerint
Epikurosz az ő hallgatója volt, ő közvetíthette felé a démokritoszi fizika alapelveit (A5 DK). Epikurosz
nem bizonyult hálás tanítványnak: saját függetlenségét hangsúlyozta és Nausziphanészt gyalázó
kitételekről sem riadt vissza (D. L. 10.7 sk.).

1.4. Hellenisztikus filozófia
1.4.1. A hellenisztikus kor filozófiai életének jellemzői

1.4.2. A korai pürrhonizmus

1.4.3. A hellenisztikus kori Peripatosz

1.4.4. A Kert filozófiája

1.4.5. A régi Sztoa

1.4.6. A szkeptikus Akadémia

1.4.1. A hellenisztikus kor filozófiai életének jellemzői
A hellenisztikus korban a filozófusok azt az intézményes formát követik, amelyet Platón és nyomában
Arisztotelész honosított meg: iskolákba tömörülnek. A filozófiai iskola tagjainak identitást ad mind az
egyéb életformákkal szemben általában, mind pedig a rivális filozófiai áramlatokhoz képest. Ezen
időszaktól kezdve a filozófiai életet nem egyes filozófusok vitái alkotják, hanem iskolák, illetve
többékevésbé meghatározott alapelveket valló irányzatok versengése. Tekintsük át először is a
korszakban működő filozófiai iskolákat, megemlítve a lazább, formális iskolát nem alkotó filozófiai
mozgalmakat is:

      1. Platón i. e. 387-ben alapított athéni iskoláját, az Akadémiát a hellenisztikus kor első
évtizedeiben Xenokratész, majd Polemón vezette, akik a kései Platón és Szpeuszipposz irányvonalát
vitték tovább. 267-ben Arkeszilaosz lett az iskola vezetője, amely ezzel szkeptikus fordulatot vett. 1 A
kor vitáiban számos esetben a szkeptikus Akadémia volt a kezdeményező fél. 2. Arisztotelész i. e.
335-ben alakult iskolája, a Peripatosz (más néven Lükeion) szintén tovább működött az alapító halála
után. 3. Epikurosz i. e. 306-ban alapította meg iskoláját, melyet „a Kert” (Képosz) néven emlegettek.
4. Kitioni Zénón néhány évvel később, i. e. 300-ban hozta létre a sztoikus iskolát (Sztoa Poikilé = a
Festett Csarnok). 5. Valamivel korábban kezdte meg filozófiai tevékenységét Pürrhón (i. e. 360–270),
akinek egyfajta etikai célzatú szkepticizmust szokás tulajdonítani. Pürrhón Éliszben működött, nem
pedig a filozófiai élet athéni centrumában. Nem írt műveket, csupán tanítványa, phleiúszi Timón (i. e.
325–235) propagálta eszméit költeményeiben, és úgy tűnik, nem hozott létre stabil, nemzedékeken
át fennmaradó iskolát. 6. A hellenisztikus kor első évtizedeiben jelen vannak még a szókratikus
irányok képviselői: a cinikus és a megarai filozófusok, valamint a kürénéi hédonisták.

     Az i. e. 3. század középső harmadában a Peripatosz kiszorul a filozófiai élet centrumából (noha
oktatási intézményként folyamatosan működik és hatással van a tudományokra és az irodalomra), a
szókratikus irányok és a pürrhonizmus pedig fokozatosan eltűnnek. A hellenisztikus korban a filozófiai
viták főszereplői az Akadémia, a Sztoa és a Kert. A részletes tárgyalásban erre a három iskolára
összpontosítunk. Az Akadémia történetének „Óakadémia” néven emlegetett szakaszát, melyben a
metafizikai és kozmológiai spekuláció állt előtérben, fentebb tárgyaltuk (1.3.1.9.); ebben a részben
Arkeszilaosznál vesszük fel a fonalat. Ugyancsak szó esett már a kisebb szókratikus irányokról is.
Röviden kitérünk viszont a negyedik athéni iskolára, a Peripatoszra és a korai pürrhonizmusra. Noha a
történetírásban szokásos korszakolás szerint a hellenisztikus kor i. e. 31-ig tart, ebben a fejezetben
csak az i. e. 2. század utolsó harmadáig tárgyaljuk az anyagot, mivel a római világban a filozófia
helyzete sok tekintetben megváltozik, és a principátus kezdete nem alkot filozófiai korszakhatárt. A
korszakváltás jellegét a következő rész elején írjuk le részletesebben. Egyes i. e. 1. századi
fejleményekre persze röviden ebben a részben is utalnunk kell, ugyanis e kor filozófiája sok
tekintetben folytonos a korábbi hellenisztikus iskolákkal, s az athéni hellenisztikus filozófiai iskolák
történetének utolsó korszaka erre az időre esik. Végül a korábbi hellenisztikus iskolák tanítását
jelentős részben az i. e. 1. századi latin szerzőkön át ismerjük (Lucretius, Cicero).

Mint látjuk, a filozófia központja az i. e. 1. század elejéig Athén volt, akárcsak a klasszikus korban. Itt
működött a négy formálisan megszervezett iskola, noha ezek vezetői és egyéb tagjai nemritkán
idegenek voltak, sőt a város az egyéb irányzatokhoz tartozó jelentős filozófusokat is magához
vonzotta. Megjegyzendő azonban, hogy másutt is tevékenykedtek filozófusok. Például Epikurosznak
Mütilénében és Lampszakoszban is voltak hívei. Az Arisztotelész-tanítvány Eudémosz Rhodoszon
folytatta tevékenységét, ahol később a sztoikus Poszeidóniosz iskolája is működött. A hellenisztikus
uralkodók gyakran hívtak meg udvarukba filozófusokat. A legjelentősebb központ Athénen kívül
Alexandria volt, ahol a Ptolemaidák a peripatetikus phaléroni Démétriosz közreműködésével nagy
könyvtárat és kutatóintézetet alapítottak. A kései hellenisztikus korban, az i. e. 2. század közepétől a
filozófia Rómába is átkerült, Athén pedig elvesztette vezető szerepét.

Egy filozófiai iskola működtetéséhez mindenekelőtt szükség volt egy ingatlanra, ahol az iskola
könyvtárát s esetleg egyéb eszközöket (csillagászati modelleket) helyeztek el. Az iskolák életében
rendkívül fontos szerepet játszott a szkholarkhátus intézménye. Az iskolavezető az alapító utódának
számított, aki mérvadó formában képviselte az iskola tanítását, és életével is modellt adott a
tanítványok számára. Hivatalát általában élethossziglan viselte, és a legtöbb iskolában maga jelölte ki
örökösét (másutt a tanítványok választhattak). A hellenisztikus filozófiai iskolák meghatározott
társadalmi szerepet töltöttek be. Nem csupán hivatásos filozófusokat képeztek, hanem az elithez
tartozó ifjúság számára nyújtottak magasabb képzést, mely az iskola alapvető tanai mellett magában
foglalta az érvelés módszereit, továbbá – az Akadémián és az Arisztotelész-iskolában – a retorikát és
bizonyos tudományos ismereteket is (az epikureusok azonban elvetették a hagyományos
műveltséget). Az iskolák gyakran a politikai életben is szerepet vállaltak valamilyen formában (az
epikureus iskola megint csak kivétel). A városok olykor filozófusokat kértek fel diplomáciai
feladatokra, a hellenisztikus uralkodók és később a római előkelőségek pedig szívesen foglalkoztattak
házi filozófust, néha politikai tanácsadóként is. Mindez hozzájárult az iskolák hosszú távú
fennmaradásához.

      Az iskolai szerveződés a filozófiai tevékenység jellegére, a gondolkodási szokásokra is kihatott.
Az Akadémia Platón életének utolsó szakaszában és a következő nemzedékekben régi tekintéllyel
legitimálta tanítását: igényt támasztott Püthagorasz örökségére (maguk a püthagoreus közösségek i.
e. 450-től kezdve szétszóródtak). Az Akadémia szkeptikusai Szókratészre hivatkozhattak. A sztoikusok
szintén Szókratrész örökösének tartották magukat, emellett Hérakleitoszhoz is visszanyúltak.
Epikurosz ebben a tekintetben atipikus: noha az atomista hagyományt fejlesztette tovább,
tanításának radikális újszerűségét hangsúlyozta, megtagadta mesterét, Nausziphanészt, sőt
Démokritoszra is csípős megjegyzéseket tett. A régi tekintélyek mellett persze az iskoláknak volt
tényleges alapítójuk is, aki az iskola irányultságát meghatározta. Az ő tanításához többféle módon
viszonyultak. Az epikureusokra jellemző volt az ortodoxia. Epikurosz részletesen rögzítette tanítását,
követői pedig igyekeztek híven őrizni azt: az első nemzedékének meghatározó tagjaira – Epikuroszra,
Hermarkhoszra, Métrodóroszra és Polüainoszra – tekintélyként hivatkoztak. A többi iskolával
folytatott viták során az utódoknak persze újra kellett fogalmazniuk a tanítást, s új területekre is
kiterjesztették érdeklődésüket (Philodémosz például sokat foglalkozott a művészetelmélet
kérdéseivel). Az iskola mindenkori vezetője tanítását általában az alapító filozófiája értelmezéseként
vagy továbbfejlesztéseként mutatta be. A császárkorban azonban itt jelentős változás következett be:
általánossá vált a meggyőződés, hogy az alapító rögzítette a teljes igazságot. Az Akadémia és a
Peripatosz nagy szabadságot biztosított az iskola tagjainak, és gyakran lényeges kérdésekben is
eltértek az alapító tanításától. A Sztoa tanítása számos kérdésben csak a Zénónt követő
nemzedékekben szilárdult meg az iskolán belüli heves viták eredményeképp.

      A hellenisztikus filozófusok identitását alapvetően meghatározta az iskolához tartozás, ami
először is egy konkrét intézmény – az Athénban működő iskola – életében való részvételt jelentett.
Másodszor, a filozófusnak viszonyulnia kellett az adott iskola szellemi örökségéhez, állást foglalnia
belső vitáiban, értelmeznie tanítását. Harmadszor, az iskola tanítását védelmeznie kellett a többi
iskolával szemben. A hellenisztikus kori filozófiát az iskolák között több nemzedéken át folyó viták
jellemzik.

      Az iskolák sokirányú tevékenységéhez kapcsolódóan jellegzetes műfajok jöttek létre. Epikurosz
például különböző felkészültségű hívei számára más és más formában fejtette ki tanítását: a
spektrum a részletes érvelést tartalmazó szakfilozófiai értekezéstől a doktrínák alapvonalait kezdők
vagy a tanításnak már birtokában lévő epikureusok számára összefoglaló leveleken át a
memorizálásra szánt szentenciagyűjteményig terjed. Ezek a művek nem nyitott vizsgálódások, hanem
tekintélyi pozícióból szólnak az olvasóhoz. Az i. e. 2. század sztoikusai is írtak bevezetéseket és
összefoglalásokat, melyekben igyekeztek tisztázni és rendszerezni az iskola tanítását. Az egymással
vetélkedő iskolák által létrehozott fontos műfaj a vitairat, melyben az ellenfél nézetének
argumentatív kritikája mellett retorikus támadásokat is tartalmaz, nemritkán a támadott fél
életmódját kifogásolva, és szélesebb doxográfiai áttekintés keretében mutatva ki tanításának
tarthatatlanságát. A saját iskola legitimálására és a tanítás autentikus formájának meghatározására is
„történeti” konstrukciókat használtak. A filozófus biográfia és a doxográfia önálló műfajként is
létezett. Ezeket a műfajokat Arisztotelész nyomán peripatetikusok alakították ki, de más iskolákhoz,
illetve irányzatokhoz tartozó szerzők is művelték. Az Arisztotelész-tanítvány Theophrasztosz
doxográfiai művét, melyből egy rész fennmaradt, az idők folyamán kiegészítették és modernizálták (e
későbbi változatok némelyikét ismerjük). Az i. e. 1–2. században a filozófiatörténeti irodalomnak egy
másik ága is kialakult, mely filozófiai irányzatok (haireszisz) szerint tárgyalja anyagát. Ezek a művek
elvesztek, csupán Sztobaiosznál (i. sz. 5. század) maradt fenn egy hosszabb rész. Az i. sz. 3. század
elején működő Diogenész Laertiosz támaszkodott erre a hagyományra.

      A „filozófiatörténeti” irodalom létével is összefügg, hogy a hellenisztikus filozófia kulcsfiguráinak
eredeti művei túlnyomórészt elvesztek. Az antikvitás későbbi századaiban, amikor a platonizmus és a
kereszténység határozták meg a szellemi életet, e szerzők aktualitásukat vesztett műveit néhány
kivételtől eltekintve nem másolták tovább, megelégedtek a doxográfiai összefoglalókkal, amelyeket
meglehetős kritikával kell kezelnünk, hiszen kontextus és érvek nélkül adják meg a téziseket, saját
filozófiai nyelvükre fordítják le őket, és nincs rá garanciánk, hogy helyesen értelmezik forrásaikat. A
vitairatok természetszerűleg torzítják az ellenfél álláspontját, de a kontextus megváltozása miatt még
a szó szerinti idézetek esetében sem lehetünk biztosak abban, hogy hiteles képet kapunk a kritizált
tanításról.
      A hellenisztikus filozófiai irányokban bizonyos közös tartalmi tendenciák figyelhetők meg. 1. A
klasszikus kori filozófiákhoz képest előtérbe kerülnek az ismeret forrásainak, a tudás igazolásának
problémái. A szkeptikusok elsősorban ezen a fronton támadták a többi iskola tanításait, az „igazság
kritériumának” problémaköre pedig a dogmatikus 2 filozófiákban is központi helyet foglalt el. Ez az
ismeretelméleti fordulat a filozófiában annak a jele, hogy az ész erejébe vetett bizalom, mely a
klasszikus kor filozófusait jellemezte, kezd megrendülni. 2. Az epikureusok és a sztoikusok nem
fogadják el a Platón és Arisztotelész filozófiájában posztulált testetlen létezőket, és a köznapi ember
korporealista ontológiájához térnek vissza. Hasonló jelenség még Platón és Arisztotelész saját
iskolájában is megfigyelhető. Arkeszilaosztól kezdve az Akadémia elfordul az előző nemzedékek
metafizikai spekulációitól, és felújítja a platóni filozófia szókratikus vonulatát. Sztratón a peripatetikus
filozófia naturalista változatát dolgozza ki, melyben nincs szerepe a transzcendens első mozgatónak a
mozgás magyarázatában. 3. Minden irányra és iskolára jellemző az etika, az életproblémák előtérbe
kerülése. Ez azonban nem jelenti a teória eltűnését. Mind az epikureusok, mind a sztoikusok (a két fő
„dogmatikus” iskola) teljes filozófiát építenek ki, melyben helye van a természeti világ
magyarázatának és ismeretelméleti-logikai elméleteknek is A teoretikus kérdéseket azonban
szorosan összekapcsolják az etikával és az életpraxissal. Az Akadémián és a Peripatoszban erős
hagyománya volt a teoretikus kutatásnak, azonban Polemón, illetve Lükón szkholarkhátusa alatt az
etika súlya ezekben az iskolákban is megnövekszik. Általában véve megállapíthatjuk, hogy a
hellenisztikus kor iskolái (különösen a Kert és a Sztoa) igyekeznek függetlenedni klasszikus kori
elődeiktől.
1
 A szkepticizmus kifejezés a görög „szkeptikosz” (kutató, fontolgató) szóból ered, és olyan filozófusok
tanítására alkalmazzuk, akik több-kevesebb ismeretelméleti megalapozottsággal és rendszerességgel
kétségbe vonták a megismerés megbízhatóságát.

Dogmatizmus (a dogma, állásfoglalás, tanrendszer jelentésű görög szóból): meggyőződés a
2



megismerés megbízhatóságáról.

1.4.2. A korai pürrhonizmus
Az irányzat az éliszi Pürrhónról (i. e. 360–270) kapta nevét. Pürrhón állítólag eredetileg festő volt, az
atomista hagyományhoz tartozó Anaxarkhosz tanítványául szegődött, hozzá hasonlóan részt vett
Nagy Sándor indiai hadjáratában, és kapcsolatba került az indiai „meztelen bölcsekkel” (D. L. 9.61).
Érdemes emlékezetünkbe idézni, hogy a démokritoszi hagyományban (melyet fentebb, 1.3.3. röviden
áttekintettünk) megtalálható mind a lélek zavartalanságának etikai ideálja, mind pedig az emberi
megismerés korlátaira való reflexió. Pürrhón nem csupán tanításával, hanem személyiségével is nagy
hatást gyakorolt: verhetetlen volt az érvelésben és a zavartalanság mintaképeként tisztelték. Az
anekdoták szerint szkeptikus alapelveinek megfelelően nem bízott érzékeiben: nem óvakodott a
kocsiktól, szakadékoktól, kutyáktól, hanem tanítványai ügyeltek rá.

      Pürrhón nem írt, nézeteit tanítványa, phleiúszi Timón (i. e. 325–235) jegyezte le. Fennmaradt
forrásaink elsősorban az ő műveiből merítenek, melyeket sajnos csak közvetve, illetve töredékekben
ismerünk. Timón Pürrhóntól eltérően Athénba ment, és komoly irodalmi tevékenységet fejtett ki
annak érdekében, hogy bevigye mesterét a filozófiai köztudatba. Indalmoi (Káprázatok)
és Szilloi (Gúnyversek) című verses műveiben Pürrhónt tiszteletre méltó filozófiai hagyományba
helyezi, Xenophanész, Parmenidész, Prótagorasz és Démokritosz törekvéseinek beteljesítőjeként
ábrázolja, és élesen kritizálja a többi kortárs és múltbeli filozófust. Az akadémikus Arkeszilaoszt
Pürrhón tökéletlen utánzójának állítja be (D. L. 4.33). Könnyen lehet, hogy e polémia során Timón
visszavetítette Pürrhónra Arkeszilaosz fogalmilag kidolgozottabb ismeretelméleti indíttatású
szkepticizmusát. Mindenesetre Timón szemében Pürrhónnal egyetlen halandó sem kelhet versenyre,
hiszen egyedül ő szabadult meg az üres vélekedések szolgaságából, egyedül ő mentes a lelki
zavaroktól és egyedül ő mutatja meg a helyes utat az emberiség számára (LS 2A–D).

     Bármily nehéz is elkülöníteni egymástól mester és tanítvány gondolatait, valószínűsíthető, hogy
Pürrhón szkepticizmusa nem annyira ismeretelméleti vagy tudományelméleti, hanem inkább etikai
alapokon nyugodott. Etikai vezérelve a közömbösség volt, más szóval a lélek zavartalan állapota, amit
könnyen alááshatnak a megalapozatlan hitek, a vélekedések (doxa). Elsősorban az erkölcsi szépre és
csúfra vonatkozó vélekedések zavarhatták, és ha ő tette azt a híres kijelentést, miszerint „semmi sem
inkább ez, mint amaz,” akkor ezt ugyancsak az erkölcsi értékekre érthette.

     Így Timón feltehetően átalakítja mestere tanítását, amikor a következő kérdésekre adott
válaszoknak tekinti azt: 1. Milyenek a dolgok (pragmata) természetüknél fogva? 2. Hogyan kell
hozzájuk viszonyulnunk? 3. Mi lesz a jutalmunk a helyes viszonyulásért? A válaszok pedig a
következők: l. A dolgok meghatározatlanok és emiatt érzéki képzeteink se nem igazak, se nem
hamisak. 2. Ezért a dolgokhoz vélekedésmentesen kell viszonyulnunk, kijelentve, hogy semmi sem
inkább létező, mint nem létező. 3. Akik ezt megfelelő konoksággal és következetességgel gyakorolják,
azok jutalma a már minden erőfeszítést nélkülöző, boldog állapot, a kijelentésmentesség (Euszebiosz
egyházatya idézi a Pürrhónt idéző Timónt idéző peripatetikus filozófust, Arisztoklészt az Evangélium
előkészítése című művében [14.18.1–5.]).

      A három kérdés és válasz felöleli a filozófia három területét: 1. a természet „dolgait” kutató
fizikát, 2. a logikát (azon belül elsősorban az ismeretelméletet) és 3. az etikát, ami a legfőbb jó
meghatározására törekszik. A természetfilozófiai kiindulás mintha dogmatizmusra utalna, másfelől
azonban a második és harmadik válasz megszorítás nélkül mindenre kiterjeszti a kételyt. Durva
dogmatizmust már az első válasz sem sugall, mivel a „meghatározatlan” és a „megítélhetetlen” jelzők
feltételezik az őket meghatározó (rögzítő) és megítélő alanyt. A „dolgok” tehát nem önmagukban,
saját természetüknél fogva meghatározatlanok és megítélhetetlenek, hanem a megismerő alanyhoz
való viszonyukban. Ha dogmatizmusról beszélhetünk, akkor az antropológiai dogmatizmus,
amennyiben a meghatározatlanság és megítélhetetlenség – ha nem is a dolgok, de – az ember
természetéből fakadnak.

     A kijelentésmentesség követelménye valószínűleg válasz Arisztotelésznek, aki a Metafizika IV.
könyvében azt javasolta azoknak, akik tagadták az ellentmondásmentesség törvényét, hogy
maradjanak csöndben, mert ezt a törvényt minden kijelentés feltételezi. Timón (vagy talán maga
Pürrhón) komolyan vette az abszurdnak szánt javaslatot.

      Pürrhón gondolkodása – amennyire ezt forrásainkból megállapíthatjuk – egészében az etika és
az ismeretelmélet kérdései körül forog, ily módon tevékenysége a hellenisztikus filozófia nyitányának
tekinthető. A pürrhonizmus azonban többékevésbé elszigetelt jelenség maradt, hiszen csupán egy
nemzedékkel élte túl alapítóját: az i. sz. 3–2. században Arkeszilaosz és utódai szkeptikus Akadémiája
nem volt igazi versenytársa. Ennek megszűntével azonban, Ainészidémosz tevékenységének
köszönhetően újjáéled az i. sz. 1. században, s ez a kevert, akadémiai hagyományokat is magába
olvasztó pürrhonizmus tovább él az i. sz. 2. századig.

1.4.3. A hellenisztikus kori Peripatosz
A Peripatosz a hellenisztikus kor elején közvetlenül folytatja Arisztotelész nagyszabású tudományos-
filozófiai szintézisét, csak fokozatosan tűnnek fel egyes újabb tendenciák (a naturalizmus, az etika
előtérbe kerülése). Az iskolára ebben az időszakban nem jellemző az ortodoxia: a peripatetikusok
Arisztotelész tanaiból indulnak ki, ám sokszor vitába is szállnak nézeteivel.

       Arisztotelész halála után, az ereszoszi Theophrasztosz (i. e. 371–287) vette át a peripatetikus
iskola vezetését, akinek munkássága kiterjed a logikára, a természetfilozófiára, a pszichológiára, a
metafizikára, az etika és a politika kérdéseire, sőt a retorikára, a poétikára és a zeneelméletre is. Ő a
rendszeres doxográfiai irodalom megalapozója is (A természetfilozófusok nézetei). Hatalmas, több
mint kétszáz tételt számláló életművéből alig néhány írás maradt fenn: Metafizikájának egy hosszú
töredéke, Az érzékelésről, mely doxográfiai munkájának része, a Jellemrajzok című könyvecske, mely
különféle embertípusok komikus leírását tartalmazza, valamint néhány ásványtani, fiziológiai,
zoológiai és botanikai munka. A Metafizika-töredék Arisztotelész teológiájával kapcsolatban vet fel
aporiákat. Valószínűleg általában is jellemző volt rá, hogy elfogadta alapként az arisztotelészi tanítást,
de próbálta kritikailag továbbgondolni a benne rejlő problémákat. Van azonban olyan kérdés,
melyben egyértelműen szakított Arisztotelész nézetével: úgy vélte, az anyag nem folytonos, hanem
korpuszkuláris szerkezetű, és egy minimális üres teret feltételezett a részecskék között (A tűzről 42 és
61).

Arisztotelész tanítványai közül mások is jelentős munkásságot fejtettek ki. Az emberi tudás
teljességének egybegyűjtésére irányuló, Arisztotelész által kezdeményezett vállalkozás keretében,
melynek Theophrasztosz természetfilozófiai doxográfiája is része volt, Menón az orvostudomány
történetét írta meg (erről a munkáról az ún. londoni papirusz kivonata alapján alkothatunk fogalmat,
melyet H. Diels adott ki). A rhodoszi Eudémosz (i. e. 4. század második fele) a matematika és a
teológia történetét dolgozta fel. Eudémosz emellett számos más munka szerzője: tudunk
a Kategóriák, Analitika, A beszédről, A szögről és Fizika című írásairól. Az utóbbi mű nagyjából az
arisztotelészi Fizika tárgyalását követő, problémacentrikus kommentár lehetett. Theophrasztosszal
együtt megpróbálta kijavítani Arisztotelész logikájának néhány hibáját, illetve pótolni hiányosságát
többek     között   a   modális     logika   és    a   hipotetikus    szillogizmusok     elméletében.     A
tarentumi Arisztoxenosz (i. e. 370–300) eredetileg püthagoreus, Philolaosz Xenophilosz nevű
tanítványának hallgatója, majd Arisztotelész iskolájának tagja. Fennmaradt zeneelméleti írásában (Az
összhangzattan elemei) a peripatetikus tudományelmélet, ismeretelmélet és lélekfilozófia alapján
közelít a zenéhez, és elveti a püthagoreus és platonikus elméleteket (pl. tagadja a zene etikai
jelentőségét). Életrajzírói munkáiról is tudunk, feldolgozta Püthagorasz, Arkhütasz, Szókratész és
Platón életét. A szicíliai, messzénéi Dikaiarkhosz (i. e. 4. század második fele) A lélekről írt értekezést,
melyben merészen eltér mesterének tanításától: tagadta a lélek létét, és az életjelenségeket a test
meghatározott elrendezésére próbálta visszavezetni. Az életformákról című művében valószínűleg a
cselekvő életforma felsőbbrendűségét védte az elmélkedő életformával szemben. Számos történeti,
irodalomkritikai és tudományos munkát is írt, többek között Spárta és más államok
alkotmányáról, Hellasz életéről (ebben a civilizáció fejlődésének elméletét fejtette ki), valamint
különféle geográfiai kérdésekről.
     Theophrasztosz halála után lampszakoszi Sztratón veszi át az iskola vezetését (i. e. 288–270).
Sztratón elsődlegesen természettudományos kutatásokkal foglalkozott, és nagy súlyt fektetett a
megfigyelésre. Talán az ő művei lehetnek a Mechanika és A hallás tárgyairól című értekezések,
melyek a Corpus Aristotelicumban hagyományozódtak. Theophrasztoszhoz hasonlóan az anyag
korpuszkuláris elméletének híve volt, és feltételezte, hogy a testek belsejében is van űr. Forrásaink
szerint egyéb kérdésekben is heterodox nézeteket képviselt: például elvetette az ötödik elemet,
az aithért, a lelket a pneumával azonosította, tagadta a teleológiát és a mozdulatlan mozgatót. A
mozgást kizárólag a fizikai világban immanens mozgató princípiummal, a természettel magyarázta.

     Sztratón utóda troaszi Lükón (i. e. 270–226 között az iskola vezetője). Az ő idejétől fogva
háttérbe szorul a természettudományos kutatás, a peripatetikusok inkább a szélesebb közönségnek
szóló etikai, történeti, életrajzi és irodalomkritikai tevékenységnek szentelik magukat. I. e. 156-ban a
Rómába követként küldött filozófusok között ott találjuk a Peripatosz vezetőjét, Kritolaoszt, ami az
iskola megbecsültségéről tanúskodik. A 3. század második felétől az iskola megszűnéséig (i. e. 86)
terjedő időszak azonban nem az arisztoteliánus filozófia legfényesebb korszaka.

A hellenisztikus kor folyamán a peripatetikus iskolának szélesebb kisugárzása is volt. A komédiaíró
Menandrosz és a biográfus Szatürosz peripatetikus kötődése közismert. Theophrasztosz tanítványa
volt phaléroni Démétriosz, az az államférfi, aki mintegy tíz évig irányította Athént Kasszandrosz
megbízottjaként (i. e. 317–307). Amikor Démétriosz Poliorketész elfoglalta a várost, phaléroni
Démétriosz száműzetésbe kényszerült, és I. Ptolemaiosz tanácsadója lett; valószínűleg szerepe volt az
alexandriai Múszeion (könyvtár és kutatóintézet) megalapításában. A peripatetikus iskola ettől
függetlenül      is   megtermékenyítő      hatást   gyakorolt   a   hellenisztikus   korban   kialakuló
szaktudományokra. Eraszisztratosz, a hellenisztikus kor egyik legjelentősebb orvosa például
Theophrasztosz tanítványa volt, a mérnök alexandriai Hérón és a csillagász szamoszi Arisztarkhosz (i.
e. 3. század első fele) pedig Sztratóné.
1.4.3. A hellenisztikus kori Peripatosz

1.4.4. A Kert filozófiája
1.4.4.1. Epikurosz és iskolája

1.4.4.2. Ismeretelmélet és tudományelmélet

1.4.4.3. Természetfilozófia

1.4.4.4. Etika

1.4.4.1. Epikurosz és iskolája
Epikurosz (i. e. 341–270), az iskola alapítója athéni polgár volt, Szamoszon nevelkedett, majd
Kolophónban a szkeptikus tendenciákat mutató atomista filozófust, Nausziphanészt hallgatta. 311-
ben Leszboszon és Lampszakoszban szervezett tanítványi kört. 307/306-ban visszatért Athénba, és
megalapította iskoláját, melynek legtekintélyesebb tagjai Hermarkhosz, Métrodórosz és Polüainosz
voltak.   Diogenész      Laertiosz   három      levelét (Hérodotoszhoz –  fizika; Menoikeuszhoz –
etika; Püthoklészhez – asztronómia) és Alapelvek (Küriai doxai) című kompendiumát őrizte meg.
Tanainak fennmaradt egy hasonló összefoglalása, a Vatikáni szentenciák. A természetről című
nagyszabású, 37 könyvnyi művéből papirusztöredékek kerültek elő. Epikurosz teljes filozófiát dolgoz
ki, az ismeretelméletet és a természetfilozófiát azonban etikai célnak rendeli alá. A legfőbb jót a
gyönyörben jelöli meg, melyet a testi fájdalomtól és a lélek zavaraitól való mentességgel azonosít. Az
általa képviselt hedonizmus ily módon jelentősen különbözik a szókratikus eredetű kürénéi
hédonizmustól, mellyel a korai hellenisztikus kor epikureusai vitába szállnak. Epikurosz a
démokritoszi hagyományhoz kapcsolódik, ami az etikai cél meghatározásában is megmutatkozik.
Továbbfejleszti az atomelméletet szembeszállva a benne jelenlévő tendenciákkal, a determinizmussal
és a szkepticizmussal.

A Képosz (Kert) nem kutató- és tanintézet, hanem elvonult baráti közösség, mely tudatosan távol
tartja magát a közélettől, és fenntartásokkal viseltetik a hagyományos nevelés (a retorika, a költészet
és a matematika) iránt. Epikurosz halála után Hermarkhosz vette át az iskola vezetését, amely a
hellenisztikus kor végéig működött. Az i. e. 1. században Itáliában is létrejöttek epikureus közösségek.
Ebből a korból hosszabb epikureus munkák maradtak fenn, például Lucretius (i. e. 1. század első fele)
latin nyelvű tankölteménye (A természetről), amely egybefüggő kifejtését adja az epikureus
természetfilozófiának. Papiruszon fennmaradtak a szintén Itáliában tevékenykedő Philodémosz (i. e
110–40 körül) bizonyos művei, és könyvtára régebbi epikureus műveket is megőrzött (többek között
innen ismerjük Epikurosz A természetről írott művének töredékeit). Az epikureizmus a császárkor első
évszázadaiban is tovább élt. Az utolsó jelentős epikureus oinoandai Diogenész (i. sz. 2. század), aki
kőbe vésett feliratok formájában népszerűsítette az epikureus tanokat.

     A következőkben az iskolaalapító tanítására összpontosítunk, csupán néhány olyan lényeges
epikureus tanítást említünk, amelynek epikuroszi eredetére nincs pozitív bizonyíték. A későbbi
epikureusokra a következő részben térünk ki (1.5.3.).

1.4.4.2. Ismeretelmélet és tudományelmélet
A filozófiát Epikurosz három részre osztja: az első a kanónika1, mely nagyjából az ismeret- és
tudományelméletnek felel meg, a második a fizika, a harmadik pedig az etika (D. L. 10.29–31). A
filozófia részei nem különülnek el élesen, a kanónikát gyakran a fizikán belül tárgyalják. A
következőkben követjük a hármas felosztást.

       Epikurosz mind az etikai cél meghatározásának kérdésében, mind pedig fizikai elméletében a
démokritoszi hagyományhoz kapcsolódik, ismeretelméletében azonban kifejezetten szembefordul
elődeivel. Az atomizmusban Démokritosztól kezdve tetten érhető egy erőteljes szkeptikus tendencia,
mely Pürrhón filozófiája számára is kiindulópontul szolgál, és amelyet Epikurosz tanára,
Nausziphanész is továbbvisz. Epikurosz a lélek zavartalanságát nem az elméleti meggyőződések
kiküszöbölése vagy relativizálása útján kívánja biztosítani. Szándéka annak megmutatása, hogy
aggodalmaink – amilyen az istenek által küldött csapásoktól, a haláltól és a túlvilági büntetéstől való
félelem – teljességgel alaptalanok, nehezen teljesíthető vágyaink pedig szükségtelenek. Ennek
belátásához kell feltárnunk a dolgok természetét. A fizikát ily módon Epikurosz az etika szolgálatába
állítja (Alapelvek 11–13 = LS 25B). A hellenisztikus korban az emberi ész erejébe vetett bizalom
észrevehetően csökken, és előtérbe kerül az elméletek igazolásának kérdése, melyre a klasszikus kor
filozófusai kevesebb figyelmet fordítottak. Epikurosz ismeretelmélete empirista: minden ismeretünk
végső, biztos alapjának az érzéki tapasztalatot teszi meg. Az elméleti kijelentések további igazolásra
nem szoruló mércéiként, „az igazság kritériumaiként” 1. az érzékelések (aiszthészisz), 2. az előzetes
fogalmak (prolépszisz) és 3. az érzések (pathosz) szolgálnak (D. L. 10.31 = LS 17A; vö.
Epikurosz, Hérodotoszhoz 37 sk. = LS 17C). Efféle kritérium vagy kritériumok megadása Epikurosz
nyomán vált általános szokássá a hellenisztikus filozófiában.

Igazságkritérium: az igaz és a hamis megkülönböztetésének (krinein) eszköze. A hellenisztikus
ismeretelméletek olyan, önmagától nyilvánvaló képzetben keresték, amely önmagában hordozza
saját igazságának garanciáját. A fogalomra Epikurosz még nem a kritérion, hanem a kanón (mérce)
szót használja.

      Epikurosz az érzékelés mechanizmusának elemzésében a korábbi atomistákat követi, azonban
az érzékelések megbízhatóságának kérdésében a hagyományostól radikálisan eltérő álláspontot
foglal el. Elgondolása szerint a tárgyak felületéről folyamatosan finom, gyors mozgású, akadálytalanul
áramló atomrétegek – „képecskék” (eidólon) – válnak le, melyek normálisan megőrzik az őket
létrehozó tárgy szerkezeti sajátságait, miközben a látószervnek megfelelő nagyságúvá válnak.
Ezeknek a képecskéknek az érzékszervekbe való behatolása okozza a látást, de az érzékelés többi
fajtáját szintén atomnyalábok áramlásával magyarázhatjuk (Hérodotoszhoz 46–53 = LS 15A). Az
érzékelések Epikurosz szerint mindig igazak, tévedhetetlenek és nem helyesbíthetők. Tévedés csupán
a véleményben lehetséges, amit mi adunk hozzá az érzékelésekhez. Az érzékelés passzív, mechanikus
folyamat, mely mindig valamilyen külső okra vezethető vissza, és amely teljességgel mentes
bármiféle értelmezéstől. Epikurosz azzal próbálja biztosítani az érzékelés igazságát, hogy feladatkörét
a külső benyomások puszta regisztrálására korlátozza. A teljes szkepticizmus, mely magában foglalja
azt a tételt is, hogy minden érzékelésünk hamis, nem járható út (Lucretius 4, 469–521 = LS
16A; Alapelvek 23 = LS 16D), mert a szkepticizmus önmagát cáfolja meg: 1. A szkeptikus nem
állíthatja, hogy nem lehetséges tudás (hiszen saját tézise értelmében ezt sem tudhatja); 2. meg sem
fogalmazhatja tézisét, mert ehhez tudással kellene rendelkeznie a tudás és a nemtudás, a bizonyos és
a kétes, az igaz és a hamis különbségét illetően; 3. minden ismeretünk az érzékeléstől függ, így az
értelem nem cáfolhatja az érzékelést anélkül, hogy önmagát is meg ne cáfolná. Egy további érv
szerint 4. az élet lehetetlenné válna, ha nem bíznánk meg az érzékekben. De ezek után még mindig
lehetségesnek tűnik, hogy némely érzékelés hamis. Az érzékelést azonban sem egy másik hasonló
érzékelés nem cáfolhatja (hiszen érvényességük egyforma), sem különböző fajtájú érzékelések (ezek
ugyanis másféle tárgyakra irányulnak), de az értelem sem (mert végső soron ez is az érzékeléstől
függ) (D. L. 10.31 sk. = LS 16B; vö. Lucretius 4.469 skk. = LS 16A). Miután sem azt nem állíthatjuk,
hogy minden érzékelés hamis, sem azt, hogy némely érzékelés hamis, el kell fogadnunk minden
érzékelés igazságának tételét.

      A képmások útjuk során módosulásokat szenvedhetnek. Így például előfordul, hogy egy tornyot
messziről kör alakúnak látunk, közelebb menve azonban megállapítjuk, hogy valójában szögletes. Az
epikureusok szerint az érzékelés mindkét esetben igaz, hiszen híven regisztrálja a beérkező
képmásokat. Az első esetben csupán véleményünk lehet téves, amennyiben nem számolunk a
megfigyelés kedvezőtlen körülményeivel, és úgy ítélünk, hogy a torony kör alakú (Sextus Empiricus, A
tanítók ellen 10.206–210 = LS 16E). Bizonyos különösen finom képmások közvetlenül, az érzékelést
megkerülve is eljuthatnak az elméhez (Lucretius 4, 722–822 = LS 15D). A valós tárgyak képmásainak
összekeveredésével és spontán módon is keletkezhetnek képmások – így magyarázhatók a
fantáziaképek és az álmok. Az istenek képmásait szintén közvetlen mentális észlelés útján ragadjuk
meg. Az emlékezést az teszi lehetővé, hogy az érzékelés pórusokat nyit meg a lélekben, melyen
keresztül a már nem jelenlévő tárgyak jelenlévő képmásai ismét könnyen beléhatolnak (oinoandai
Diogenész fr. 5.3.3–14 Smith = LS 15E). Epikurosz az őrültek képzelgéseit is „igaznak” tekinti, hiszen
ezeknek is van valamilyen külső oka, egy képmás, mely mozgásba hozza az elmét (D. L. 10.32 = LS
16B12). Az epikuroszi elmélet mindig mechanikusan, külső tényezőkre hivatkozva akarja magyarázni
a mentális folyamatokat, ezért azzal a kevéssé plauzibilis feltételezéssel kell élnie, hogy mindig
mindenütt minden képmás jelen van, és „gondolati összpontosításunk” (epibolé tész dianoiasz) dönti
el, melyiket fogadjuk be közülük (a gondolati összpontosítást az epikureusok állítólag felvették az
igazságkritériumok közé is, D. L. 10.31 = LS 17A). Az elme mindamellett képes bizonyos műveleteket
(összevetés, analógia, hasonlóság és kombináció) elvégezni a beérkező képmásokkal, melyek révén
szándékosan módosíthatja őket (D. L. 10.32 = LS 15F); például az ember és a ló képmását
összeillesztve megalkothatja a kentaur képét. Az érzékelés azért lehet a külvilág megismerésének
alapja, mert „nem mozog önmagától” (D. L. 10.31 = LS 16B3), vagyis kizárólag a kívülről érkező
információkból építkezik. Azt, hogy az elméhez eljutó képmásnak valós tárgy felel meg, ismételt
érzékelések és az egymást kölcsönösen támogató különböző fajta érzékelések igazolhatják (Lucretius
4, 230–238 = LS 15B).

      Az érzékelések mellett az igazság kritériumának számítanak az úgynevezett „előzetes
fogalmak” (prolépszisz) is (D. L. 10.33 = LS 17E; Epikurosz, Hérodotoszhoz 37 = LS 17C).
A prolépszisz általános fogalom (pl. „ember”, „test”, „hasznosság”, „igazság”), amelyet egy-egy szó
minden különösebb reflexió nélkül felidéz bennünk. Az előzetes fogalmak tartalma adott, nem kíván
vizsgálatot, éppen ezért szolgálhatnak kutatásunk kiindulópontjául. Eredetük az érzékelés,
természetes úton alakulnak ki az ismételt érzéki tapasztalatok nyomán. Kialakulásuk természetes
voltának köszönhető, hogy egyezők minden emberben; e közös fogalmak teszik lehetővé a
nyelvhasználatot. A prolépszisz a hellenisztikus ismeretelmélet egyik kulcsfogalmává válik, más
iskolák – többek között a Sztoa is – átveszik Epikurosztól.

      Az igazságkritériumok listáján a harmadik helyen az érzések (pathosz) szerepelnek. Az érzések
elsődleges formája a gyönyör és a fájdalom. Az élőlények természettől fogva keresik a gyönyört és
kerülik a fájdalmat (Cicero, A legfőbb jóról és rosszról I.29 skk. = LS 21A). A gyönyört és a fájdalmat
azon az alapon mondhatjuk kritériumnak, hogy meghatározzák az élőlények viselkedését. Az etikában
ez a két alapvető érzés szolgál kritériumként, eszerint határozandó meg, hogy mely dolgokat kell
választanunk, és melyeket kerülnünk (Epikurosz, Menoikeuszhoz, 127–132 = LS 21B). Epikurosz nem
választja el egymástól az igazság kritériumát és a cselekvés kritériumát; egy cselekedet kívánatos vagy
kerülendő voltát objektív sajátságnak tekinti. Az érzések emellett a teoretikus megismeréssel
összefüggésben is játszhatnak szerepet: a lélek természetéről saját érzéseink útján szerzünk
tudomást (Hérodotoszhoz 63 = LS 14A1–2).

      Epikurosz végső soron az érzéki tapasztalatot tekinti ismereteink egyetlen forrásának,
ugyanakkor merész, spekulatív elméletet dolgoz ki a dolgok valódi természetéről. Felmerül a kérdés,
hogy miként juthatunk el az érzékelés (valamint a másik két igazságkritérium)
evidenciájától (enargeia) a „homályos dolgokra” (adéla) vonatkozó vélemények alátámasztásához.
(Az epikureus módszertanra vonatkozó legrészletesebb, de sajnos pontatlan tájékoztatás: Sextus
Empiricus, A tanítók ellen 211–216 = LS 18A). Egy tudományos tételt – más véleményekhez
hasonlóan – abban az esetben kell hamisként elvetnünk, ha bizonyítékunk van
ellene (antimartürészisz), vagy ha nincs mellette szóló bizonyítékunk – mondjuk egy tapasztalati
általánosítást kifejező tételnek nem találjuk a példáit (ouk epimartürészisz). A tételt igaznak
fogadhatjuk el, ha pozitív bizonyíték szól mellette (epimartürészisz), ahogyan mondjuk a testek létét
igazolja az érzékelés. Elegendő azonban az is, ha semmilyen evidens tapasztalat nem szól ellene (ouk
antimartürészisz). Így például a megismerésben alapvető szerepet játszó „képmások” rendkívüli
finomságát semmi nem cáfolja, sőt a finom anyagi struktúrák létét egyes kicsiny rovarok szabad
szemmel nem látható szerveinek analógiája is alátámasztja (Hérodotoszhoz 47 = LS 15A3; Lucretius 4,
110–128). Felvethető az a nehézség, hogy az ellenbizonyíték hiánya pusztán a tétel lehetséges voltát,
nem pedig igazságát mutatja meg. Ha az adott probléma vonatkozásában csupán egyetlen hipotézis
van összhangban az evidens jelenségekkel, akkor azt igaznak kell tartanunk. Azonban az égi
jelenségek (és némely más jelenség is) gyakran többféle magyarázatot engednek meg. Epikurosz
szerint ilyenkor az evidens tapasztalatokkal egybehangzó összes magyarázatot igaznak kell
elfogadnunk, ugyanis csak önkényesen választhatnánk közöttük, továbbá a végtelen mindenségben
minden lehetőségnek meg kell valósulnia valahol (Epikurosz, Püthoklészhez 85–88 = LS 18C; Lucretius
5, 509–533 = LS 18 D).
1
 Kanón = „mérőrúd,      vonalzó”.   Epikurosz   ezt   a   címet   adta   ismeretelméleti-módszertani
értekezésének.

1.4.4.3. Természetfilozófia
Az epikuroszi fizika alapjában véve a démokritoszi atomelmélet változata. Démokritosz –
Parmenidész álláspontját elfogadva – tagadja a keletkezést és a pusztulást. Epikurosz a keletkezés és
a pusztulás lehetetlensége mellett az érzéki tapasztalat tanúságára hivatkozó érveket hoz fel
(Hérodotoszhoz 38–41). Ha a nem létezőből keletkezhetne bármi is, akkor az élőlények
szaporodásához nem volna szükség magra, ha pedig volna abszolút pusztulás, akkor a végtelen idő
alatt már minden elpusztult volna – e következmények azonban ellentétesek a tapasztalattal. A
mindenség eszerint egészében véve nem változik az idők folyamán. Alapvető összetevői a test és az
űr. A testek létét az érzékelés bizonyítja, az űrre pedig azért van szükség, mert a testeknek valamiben
lenniük kell és mozogniuk kell. Az összetett testek tömör, oszthatatlan testekből – atomokból – állnak
össze, melyek nem bomolhatnak fel, máskülönben hosszú távon minden test megsemmisülne.
Epikurosz a korábbi atomistákhoz hasonlóan végtelennek tartja az űrt, az anyag mennyiségét és a
világok számát; a világok keletkeznek és pusztulnak, némelyikük hasonló a miénkhez, mások viszont
eltérnek tőle (Hérodotoszhoz 41 sk. = LS 10A; uo. 45 = LS 13A; Püthoklészhez 88 = LS
13B; Hérodotoszhoz 73 sk. = LS 13C).

      Az epikureus atomelmélet két jelentős újítást is tartalmaz (és több apróbb módosítást, melyeket
itt    nincs    mód      tárgyalni). Ezek    egyike       az   atom     és    a   legkisebb    anyagi
rész (elakhiszton, lat. minimum) közötti megkülönböztetés (Hérodotoszhoz 56–59 = LS 9A).
Démokritosz a végtelen oszthatóságból adódó zénóni paradoxonokat akarja kiküszöbölni az atomok
bevezetésével. Az oszthatatlanság nála bizonyára egyszerűen fizikai oszthatatlanságot jelent, nem
pedig elméleti oszthatatlanságot – az atomoknak nyilván részekkel kell bírniuk, ha alakjukban
különbözhetnek egymástól. Epikurosz egyrészt amellett érvel, hogy a testek fizikai oszthatóságának
határt szabnak az oszthatatlan testek, atomok, hiszen ellenkező esetben a testek
megsemmisülhetnének. Másrészt szerinte a testek gondolatban sem oszthatók a végtelenségig. Egy
határolt testben nem haladhatunk végig végtelen számú, mindig kisebb és kisebb részen, és ez igaz az
atomokra is. Az atomok véges számú részből épülnek fel, melyek méretének megvan az alsó határa.
Ezek a legkisebb egységek nem létezhetnek önmagukban, hanem csak atomok részeiként. Epikurosz
zénóni ihletésű érveket hoz fel a legkisebb részek feltételezése mellett: ha egy véges test végtelen
részt tartalmazna, akkor 1. lehetetlen lenne áthaladni felette, 2. végtelen nagyságú lenne (hiszen
valamekkora kiterjedéssel minden része bír) és 3. részeit vizsgálva végtelen számú szellemi műveletet
kellene elvégeznünk. Az atomi minimumok természetét a makroszkopikus tárgyak legkisebb látható
részeinek analógiájával próbálja megvilágítani: ezeknek valamekkora nagyságúnak kell lenniük, hogy
láthatóak legyenek, és nem lehetnek kisebbek, mint amekkorák, mert nem érnék el az érzékelés
küszöbét. Epikurosz az atomok és a legkisebb részek megkülönböztetésével több olyan problémát
képes kezelni, amelyet Arisztotelész vetett fel a démokritoszi atomizmust tartva szem előtt
(Fizika VI.1. és 10). Például ily módon két atom érintkezhet anélkül, hogy teljesen egybeesnének
(maguk a legkisebb részek viszont nem érintkeznek, hanem szomszédosak egymással). Arisztotelész
szerint oszthatatlan tárgyak nem mozoghatnak, mert nem haladhatnak át semmilyen határon:
oszthatatlanságuk miatt ugyanis lehetetlen, hogy egyik részük a határ egyik oldalára, másik pedig a
másik oldalára essen. Epikurosz ezt az ellenvetést is képes megválaszolni. Elemzésében a minimumok
nem önmagukban, hanem atomok részeként végeznek mozgásokat; továbbá arra a következtetésre
jut, hogy a mozgás különálló, részek nélküli – az atomi minimumnak megfelelő – egységekből áll, és
az idő is hasonló szerkezetű (Szimplikiosz, Kommentár Arisztotelész Fizikájához, 934, 23–30 Diels = LS
11G). Nem biztos azonban, hogy kifejezetten Arisztotelésznek válaszol, akinek értekezéseit talán csak
a peripatetikus iskolán belül ismerték. Epikurosz elmélete hasonló ahhoz az atomista elmélethez,
melyet kortársa, Diodórosz Kronosz dolgozott ki.

      A másik jelentős kérdéskör, melyben Epikurosz eltér Démokritosz atomelméletétől, az atomok
mozgásának megokolása. Epikurosz elemzésében az atomok súlyuknál fogva egy irányban mozognak
az űrben; e mozgás jelöli ki a „lefelé” irányát. Az atomok gyorsak, mint a gondolat, sebességük
azonos, tekintet nélkül súlyukra és nagyságukra. Az atomok mozgásának magyarázatában az ütközés
is szerepet kap (Démokritosz kizárólag erre a tényezőre hivatkozott). Ütközés esetén az atomok
mozgási iránya módosul, illetve össze is kapcsolódhatnak egymással; az összetett testbe zárt atomok
rezgő mozgást végeznek (Hérodotoszhoz 43 sk., 61 sk. = LS 11A, E). Felmerül azonban a kérdés, hogy
egyáltalán miként lehetségesek ütközések, hogyan indulhat meg az a mozgás, mely egy-egy világ és a
benne foglalt összetett testek keletkezéséhez vezet. Lucretius erre a kérdésre az úgynevezett „atomi
elhajlás” (clinamen) tanával válaszol: az űrben zuhanó atomok meghatározatlan időben és helyen
minimálisan letérnek eredeti pályájukról, ez pedig már elegendő az ütközésekhez és az összetételek
kialakulásához (Lucretius 2.216–250 = LS 11H). Mint látni fogjuk, az atomi elhajlás elméletét Lucretius
a világok keletkezésének magyarázata mellett az emberi cselekvés oksági meghatározottságának
lazítására is felhasználja. Az atomi elhajlás tana nem maradt fenn Epikurosz megfogalmazásában, de
valamilyen formában bizonyára már ő is képviselte e tételt (vö. Cicero, A végzetről 21–25 = LS 20E).

      Démokritosz az örvényt, mely egy adott világot létrehoz, „szükségszerűségnek” nevezi (D. L.
9.45): egy világon belül minden atomi mozgást az örvény határoz meg. Ugyanakkor maga a világot
létrehozó örvény nem vezethető vissza egyéb okra, hanem spontán módon (apo tautomatou) jön
létre (Arisztotelész, Fizika 196a2). Platón, Arisztotelész és a sztoikusok egyaránt támadták az efféle
mechanikus kozmológiákat, és amellett érveltek, hogy a világ célszerű elrendezést mutat. Lucretius és
Cicero egy sor alaposan kimunkált epikureus érvet őrzött meg a teleológia ellen (magának
Epikurosznak megint csak nem maradtak fenn idevágó szövegei). Az egyik fontos érv az élőlények
célszerű felépítésére hivatkozó argumentumot cáfolja. A mesterség valamilyen eleve meglévő
szükséglet kielégítésére, egy adott funkció ellátására hozza létre műveit: például a védelem
szükségessége korábbi a pajzsnál, a nyugvásé az ágynál, az ivásé a pohárnál. Ezzel szemben az
élőlények szerveinek használata későbbi maguknál a szerveknél: előbb van a nyelv a beszédnél, a fül
a hallásnál; ezeket tehát a természet véletlenszerűen hozza létre (Lucretius 4, 823–857 = LS 13E).
Lucretius a mindenség feletti isteni gondviselés elképzelését szintén támadja: a határtalan és
végtelen számú világot tartalmazó univerzumot még isten sem kormányozhatja, hiszen ehhez
végtelen erőre volna szükség; ráadásul a világban tapasztalható tökéletlenségek és igazságtalanságok
ellene szólnak az isteni gondoskodásnak (Lucretius 2, 1052–1104; 5, 185–234 = LS 13D; F6–7). Az
epikureusok támadásának fő célpontja a világot mesterember (démiurgosz) módjára elrendező
istenség platóni és sztoikus elgondolása. Ezzel kapcsolatban egy sor kérdést szegeznek ellenfeleiknek,
melyek nyilvánvalóvá teszik az istennek a mesterember vonásait tulajdonító nézet fonákságait: mi
oka lenne istennek a világteremtésre? Az emberek kedvéért alkotta meg a világot? Talán hálára
számított, vagy egyszerűen unalmát akarta elűzni? Miért nem hamarabb teremtett? Milyen minta,
terv alapján dolgozott, milyen eszközök és munkatársak segítségét vette igénybe? (Lucretius 5, 156–
184 = LS 13F1–5; Cicero, Az istenek természetéről I.18–23 = LS 13G). A legfőbb érv azonban az, hogy
isten zavartalan boldogságával nem fér össze a világ teremtésével, illetve kormányzásával járó
bajlódás (Cicero, Az istenek természetéről I.52 sk. = LS 13H). Az epikureusok saját elgondolása az volt,
hogy amint egy-egy világ egésze, úgy a benne lévő élőlények is véletlenszerűen, próba szerencse
alapon fejlődnek ki (Lucretius 5, 837–877 = LS 13I). A „természetes kiválasztódás” ezen elmélete
Empedoklész zoogóniájára támaszkodik.

      Epikurosz     konstruktív     teológiai    elméletét    az    istenre      vonatkozó      előzetes
fogalmunkra (prolépszisz) kívánja építeni: e fogalom szerint isten boldog, romolhatatlan lény. Semmi
olyasmit nem szabad az isteneknek tulajdonítanunk, ami ezzel a fogalommal ellenkezik, így el kell
vetnünk a sokaság hamis – és istentelen – teológiai nézeteit (Menoikeuszhoz 123 sk. = LS 23B). Ezért
nem gondolhatjuk, hogy isten bármilyen módon törődne a világ dolgaival (Hérodotoszhoz 76–
78; Alapelvek 1). Epikurosznak az istenek természetére vonatkozó további nézeteit illetően forrásaink
ellentmondásosak. Egy beszámoló szerint Epikurosz úgy gondolta, hogy az istenek teste nem valódi
test, hanem „kvázi test”: az istenekről alkotott képzetünknek nem egymástól szám szerint különböző
szilárd testek, hanem csupán folytonosan áramló képmások felelnek meg (Cicero, Az istenek
természetéről I.49 = LS 23E7). Ezt érthetjük úgy, hogy Epikurosz szerint az istenek kizárólag az emberi
gondolkodás tárgyaiként léteznek (nyilván ezért vádolták sokan rejtett ateizmussal). Másfelől
azonban Epikurosz hangsúlyosan állítja az istenek létét, és vitába száll az
ateistákkal (Menoikeuszhoz 123; Philodémosz, A jámborságról 112.5–12 = LS 23H). A későbbi
epikureusok szerint az istenek – bár rendkívül finom anyaguk van – valódi élőlények, akik a világok
közötti terekben (intermundium) lakoznak, és a lehető legboldogabb, zavartalan életet élik (Lucretius
5.146–155 = LS 23L; Cicero, Az istenek természetéről I.18). Ez utóbbi nézet szerint az istenek nyilván
nem tekinthetők az emberi elme műveinek. Akár az előbbi, „konceptualista”, akár az utóbbi,
„realista” értelmezés a helyes, Epikurosz nem csupán a közvélekedésnek és a fennálló törvényeknek
tesz engedményt, amikor valamilyen értelemben elfogadja az istenek létét. Az istenek fontos
szerepet kapnak etikájában: mintaképül szolgálnak az ember számára. Epikurosz – Platónhoz
hasonlóan – az istenhez hasonulást tűzi ki célként az ember számára. Felfogásában a megistenülés a
tökéletes zavartalanság, lelki nyugalom elérését jelenti a helyes tanítás elsajátításának útján
(Menoikeuszhoz 135 = LS 23J; Plutarkhosz, Az epikuroszi boldogság ellen 1091 B sk. = LS 23K).

      A lélekre vonatkozó epikuroszi tanítás jól mutatja a természetfilozófia összefonódását az
etikával (a lélekelméletet lásd: Hérodotoszhoz 63–67 = LS14 A). A lélek természetének megismerése
segít megszabadulnunk a halálfélelemtől, a lélek zavarainak egyik legfontosabb okától. Epikurosz
szerint a lélek test, hiszen képes hatást gyakorolni és hatást szenvedni; egyedül az űr testetlen, mely
csupán a testek mozgását tudja biztosítani. Későbbi, részletesebb beszámolók szerint a lélekben négy
alkotóelemet különböztet meg: tűzszerű, levegőszerű, leheletszerű és egy negyedik, névtelen
anyagot. Ezek közül az első az élőlényekben megfigyelhető melegség oka, a második a nyugalomé, a
harmadik a mozgásé, a negyedik pedig az érzékelésé (Aetiosz 4.3.11 = LS 14C). A lélek egyes
összetevőinek szerepük van az egyes érzelmekben is (például a tűznek a haragban, a hideg levegőnek
a félelemben). Ugyanakkor fontos, hogy a lélek nem pusztán aggregátum: alkotórészei új
tulajdonságokkal bíró, egységes létezőt alkotnak (Lucretius 3.262–322 = LS 14D). A lélek központi
része, melyet Lucretius mens, illetve animus néven emleget, a mellkasban foglal helyet, és a
gondolkodás, valamint az érzelmek székhelye. A lélek másik része, az anima a test egészére kiterjed,
és mind az érzékelésben, mind a mozgásban fontos szerepet játszik (Lucretius 3, 136–176 = LS 14B).
Platónétól eltérően e felosztásban a lélek részei nem a cselekvés önálló kiindulópontjai, melyek adott
esetben összeütközésbe kerülhetnek egymással. Az animus egyedül végzi az irányítást,
az anima pusztán végrehajtó funkcióval bír. Az érzékelésben és a többi pszichikus működésben a
lélek játssza a fő szerepet, azonban a lélek és a test egymásra vannak utalva, csupán együttesen
képesek ellátni az élőlényre jellemző működéseket. Miután az élőlény felbomlik, a lélek már nem
rendelkezhet ugyanazon mozgásokkal és képességekkel, mint amikor a testben volt, így érzékelése
sem lehet (Hérodotoszhoz 66 = LS 14A6). Érzékszervek nélkül a lélek nem képes érzékelni (Lucretius 3,
624–633 = LS 14G). Ahogyan a lélek a testtel együtt jön létre és fejlődik ki, ugyanúgy vele együtt
hanyatlik és pusztul is el (Lucretius 3, 417–462). Az epikuroszi lélekelmélet központi tétele a lélek
halandósága – anyagi természetének és a testtel való funkcionális egységének fizikai elmélete ezt az
állítást hivatott alátámasztani.

1.4.4.4. Etika
Epikurosz fontosnak tartja az ember autonómiájának elméleti megalapozását (Menoikeuszhoz 133 sk.
=   LS   20A).   Epikurosz     szerint   az    események      részben   szükségszerűség (ananké), részben
véletlen (tükhé) folytán     következnek      be,   részben   viszont   rajtunk    állnak (par’   hémasz). A
kérlelhetetlen     végzet (heimarmené) mindenre           kiterjedő     uralmánál,      melyet     bizonyos
természetfilozófusok hirdetnek, még a mítoszokat is jobb elfogadni. Másfelől a sokaság nézete is
helytelen, mely szerint a véletlen isten és minden dolog oka. Az emberi autonómia feltevésére
általánosságban a felelősség, a morális értékelés lehetőségének megőrzésére van szükség. Emellett
Epikurosz etikai ideáljához is hozzátartozik a külvilágtól való függetlenség: a bölcs, erényes ember, aki
átlátja a természet rendjét, „kineveti a végzetet”, a véletlent pedig nem a jó és a rossz, hanem
pusztán a jóra, illetve a rosszra való alkalom forrásának tekinti.

     A korban a determinizmus és az emberi autonómia viszonyának kérdése a korábbinál nagyobb
jelentőségre kezd szert tenni. A megaraiak körében és a Sztoában a determinizmus különféle formái
jelennek meg. Talán ehhez a környezethez köthető Epikurosznak a logikai determinizmussal
szembeni tétele, mely szerint a jövőbeli esetleges tényállásra vonatkozó állításokra nem érvényes a
kétértékűség elve: a „Philoktétész meg fog sebesülni” kijelentés sem nem igaz, sem nem hamis
(Cicero, A végzetről 37 = LS 20H; Cicero, Akadémikus könyvek 2.297 = LS 20I; lásd még
Arisztotelész, Herméneutika 9).      Epikurosz      elsősorban    az    atomista     hagyományon      belüli
determinizmussal száll vitába (A természetről 34.26–30 = LS 20C). A démokritoszi atomelmélet elvei
alapján az emberi cselekvést is teljességgel az atomok mozgása által meghatározottnak kell
mondanunk. Démokritosz maga nem foglalkozott fizikájának az etikára nézve kevéssé kívánatos
következményeivel, a 4. századi atomisták között viszont a jelek szerint akadtak olyan gondolkodók,
akik kifejezetten determinista álláspontot képviseltek. Epikurosz legérdekesebb ellenérve szerint 1. a
determinizmus önmagát cáfolja meg. Ha a determinista kritizálja ellenfelét és meg akarja győzni a
vitában, elismeri, hogy az felelős nézeteiért; ily módon ellentmond saját tételének, mely szerint
ahogyan a világon mindent, úgy az ember cselekvését és meggyőződését is anyagi mechanizmusok
határozzák meg. Epikurosz számos egyéb ellenérvet is felhoz: 2. természettől bírunk azzal az előzetes
fogalommal (prolépszisz), mely szerint önálló cselekvők vagyunk; 3. e nézet szerint nem tudunk
különbséget tenni önkéntes és nem önkéntes cselekedet között; végül 4. a determinista tételnek a
gyakorlati életre nézve végzetes következményei vannak.

     A morális felelősség problémájára adott epikuroszi megoldás egyik része az atomelmélet
redukcionista felfogásának elutasítása (A természetről 34.21 sk. = LS 20B; 34.26 = LS 20C1). Nem
mondhatjuk, hogy a bennünket alkotó atomok viselik a felelősséget tetteinkért. Mi ugyanis nem
atomok vagyunk, hanem az, „ami az atomokból létrejött” (apogegennémena). Egy összetett dolog
sajátságai általában sem vezethetők vissza maradéktalanul az őt alkotó atomok tulajdonságaira. A
komplexum valamiféle különbözőségre tesz szert az atomjaihoz képest, önálló szintet képez, és
alkotórészeire is visszahathat. E kauzális felelősségre tekintettel tulajdonítható nekünk a tetteinkért
való morális felelősség.

     A megoldás másik része a meghatározatlan időben és helyen bekövetkező minimális atomi
elhajlás bevezetése (ennek kozmológiai szerepéről fentebb volt szó). Az atomi elhajlással a morális
felelősséggel összefüggésben sem találkozunk Epikurosz saját szövegeiben; a fő forrás Lucretius (2,
251–293 = LS 20F). Lucretius érvelése szerint az emberi cselekvés a lélek központi részéből, illetve az
akaratból (voluntas) ered, mely a testi mozgás kiindulópontja; az elmét (mens, animus) pedig az
atomi elhajlás mentesíti a külső kényszertől. Kérdés azonban, hogy pontosan hol lép be a
magyarázatba az atomi elhajlás. Az egyik olvasat szerint a clinamen a külső inger és a rá adott válasz
közötti oksági láncot szakítja meg. A morális felelősség biztosításához persze emellett még az a
feltételezés is szükséges, hogy a lélekatomok elhajlását a cselekvő döntése befolyásolja (enélkül
ugyanis változatlanul az atomok mozgására kellene visszavezetnünk cselekedeteinket). Egy másik
értelmezésben az elhajlásnak nem az egyes cselekedetek, hanem a jellem fejlődésének
magyarázatában van szerepe. Az, hogy az atomok mozgása nem teljességgel determinált, és hogy az
ember befolyásolhatja saját atomjainak mozgását, önmagunk alakítására ad lehetőséget. Karakterünk
ily módon nem pusztán velünk született adottságaink és a környezeti hatások terméke, hanem mi
magunk is felelősek vagyunk érte (A természetről 34.26 = LS 20C1). Ha e második magyarázat a
helyes, az epikureusok problémája csak részben hasonlít a „szabad akarat” modern problémájához. A
hasonlóság abban áll, hogy őket is a világ rendjének oksági meghatározottsága és az emberi
autonómia közötti viszony nyugtalanítja. Másfelől Epikurosz és Lucretius nem rendelkezik a „szabad
akarat” fogalmával, ha ezen saját belső diszpozícióinktól is független döntéshozó képességet értünk.
Nem azt tagadják, hogy karakterünk és a környezet együttesen meghatározza egyes
cselekedeteinket, hanem azt, hogy karakterünket külső tényezők határozzák meg. Felelősségünk
alapja az, hogy mi magunk is okai vagyunk jellemünk milyenségének. Az epikureusok szerint
önmagunk     alakításának    fizikai   lehetőségét   csak   az   atomi   mozgások     bizonyos    fokú
meghatározatlansága teremtheti meg.

     Az epikuroszi etika központi része a gyönyörre vonatkozó tanítás (Menoikeuszhoz 127–132 = LS
21B). Epikurosz meghatározása szerint a cél (telosz), a boldog élet a test egészségében, azaz
fájdalomtól való mentességében és a lélek zavartalanságában (ataraxia) áll. A célt Epikurosz a
gyönyörrel (hédoné) is azonosítja, mivel – Platóntól és a kürénéiektől eltérően – úgy véli, hogy a
fájdalom és a gyönyör között nincsen közbülső, semleges állapot. A gyönyörök közül egyesek
mozgásjellegűek („kinetikus gyönyör”), másokat inkább állapotnak mondhatnánk („katasztématikus
gyönyör”). Az előbbi csoportba tartozik például a test hiányállapotainak megszüntetése, az evés és az
ivás, amely valódi szükségletet elégít ki (a kinetikus gyönyör azonban nem korlátozódik a testi
gyönyörökre). Mivel a kinetikus gyönyörök szükségképpen rövid életűek, Epikurosz a katasztématikus
gyönyöröket tartja fontosabbnak a boldogság szempontjából (vö. Alapelvek 3; Cicero, A legfőbb jóról
és rosszról 2. 9 sk. = LS 21 Q; D. L. 10.136 sk. = LS 21R).

     A gyönyör számunkra az első és velünk született jó: minden választásunk és elkerülésünk
számára ez jelenti a kiindulópontot (vö. Alapelvek 25). Ennek ellenére nem minden gyönyör
választandó, és nem minden fájdalom kerülendő, hiszen egyes gyönyörök nagyobb fájdalmakhoz
vezethetnek, egyes fájdalmak árán viszont több gyönyörre tehetünk szert. Az értelem feladata a
gyönyör maximalizálása és a fájdalom minimalizálása. Az élvhajhász életmód erre a legkevésbé
alkalmas, hiszen az efféle gyönyörök fájdalmakat vonnak maguk után: kielégítésüket lehetetlen
garantálni, így nyugtalanságot okoznak. Az erényes élet és a gyönyörteli élet szükségképpen
egybeesnek (vö. Alapelvek 5). Epikurosz azonban az erényt egyértelműen eszközként fogja fel, melyet
nem önmagáért, hanem az általa létrehozott gyönyörért keresünk.

     A lélek zavarainak négy forrása van: az istenektől és a haláltól való félelem, valamint a gyönyör
és a fájdalom természetének félreismerése. Epikurosz tömör szentenciákban kínál orvosságot ezen
bajokra (Alapelvek 1–4). Az istenek, e halhatatlan, boldog lények nem bajlódnak és másnak sem
okoznak bajt. A halál nem tartozik ránk, hiszen amíg mi jelen vagyunk, addig a halál nincs jelen,
amikor viszont a halál jelen van, mi nem vagyunk jelen (ennek indoklását a lélek természetére, a test
és a lélek kölcsönös függésére vonatkozó tanítás adja; további érveket tartalmaz LS 24). A
gyönyörökkel kapcsolatban a testi és a lelki fájdalom kiküszöbölését kell célul kitűznünk (nem pedig
az élvezeteket hajszolnunk). Ami a fájdalmat illeti, itt megint csak a racionális számítás segít: az éles
fájdalom rövid ideig tart, a hosszú ideig fennálló testi fájdalmat pedig felülmúlja a gyönyör
mennyisége.

     Epikurosz társadalomfilozófiát is kidolgoz. Az igazságosság mint társadalmipolitikai erény
elmélete az erény eszközként való felfogására épül (Alapelvek 31–38). Epikurosz felfogásában az
igazságosság nem önmagában létezik, hanem szerződésből ered, melyben a szerződő felek
kölcsönösen vállalják, hogy nem ártanak egymásnak. Az igazságtalanság nem önmagában rossz,
hanem a lelepleződés félelme miatt: aki megszegte a szerződést, haláláig nem lehet biztos benne,
hogy tette rejtve marad. A törvények addig tekinthetők igazságosnak, amíg a társadalom hasznára
vannak, ha nem ilyenek, nem felelnek meg az igazságosság előzetes fogalmának. Az igazságosság
ezen értelmezése a szofistáknál megtalálható konvencionalista, de a konvenciót a természet
kiteljesedéseként értelmező irányra megy vissza (Prótagorasz, Anonymus Iamblichi). A nyelv
keletkezését Epikurosz hasonlóképpen a természetes hasonlóságra épülő utánzás és az emberi
közösségek megállapodásának összjátékára vezeti vissza (Hérodotoszhoz 75 sk. = LS 19A). Az
igazságosság elmélete Epikurosznál valószínűleg az emberi kultúra kifejlődésének átfogó elméletébe
illeszkedett bele (vö. LS 22J–N). A társadalmi intézmények a természetben gyökereznek, ennek
ellenére Epikurosz óvja híveit a politikai arénától – ezen az úton ugyanis kevés esélyünk van eredeti,
természetes célunk, a félelemtől való mentesség elérésére (LS 22C–D).
     A boldog élet Epikurosz felfogásában csak együtt filozofáló baráti közösségekben lehetséges. A
filozófia egyik funkciója az, hogy megszabadítson bennünket a lelki zavaroktól az istenekre, a halálra
(a lélekre) és a gyönyör, valamint a fájdalom természetére vonatkozó téves vélekedések
kiküszöbölésével (Alapelvek 11–13 = LS 25B). Ily módon a filozófia a lélek terápiája, mely orvosolja a
szenvedéseket (Epikurosz, idézi Porphüriosz, Markellához = LS 25C). Emellett Epikurosz a filozófiát
önmagában is gyönyörteli tevékenységként fogja fel (Vatikáni szentenciák 27 = LS 25I). A barátságot
Epikurosz a legfontosabb értékek közé sorolja, ám az igazságossághoz hasonlóan ezt is a haszonra
vezeti vissza: az a tudat, hogy bízhatunk barátunk segítségében, növeli biztonságérzetünket, így
hozzájárul lelkünk zavartalanságához. Ugyanakkor nagyobb gyönyörűség barátunkkal jót tenni, mint
jótéteményét elfogadni, sőt barátunkért akár a legnagyobb fájdalmakat is vállalnunk kell (LS 22E–I). E
tanítást a barátságról sokan inkoherensnek találták (LS 22O), de nem valószínű, hogy Epikurosz
hajlandó lett volna engedményt tenni a barátság „altruisztikus” felfogásának – etikájának
kiindulópontja, hogy minden cselekedetünket a végső célra, a gyönyörre kell vonatkoztatnunk. A
barátság és a filozófia művelése „örömöt” (khara) – azaz kinetikus gyönyört – hoz létre. Epikurosz
azért tartja ezt fontosnak, mert az efféle gyönyörökkel ellensúlyozhatók az elkerülhetetlen fájdalmak.
Halálos ágyán Idomeneúszhoz írott levelében arról számol be, hogy szenvedéseit múltbeli filozófiai
beszélgetéseikre való visszaemlékezéssel enyhítette (D. L. 10.22 = LS 24D). Epikurosz felfedezi lelki
életünk tudatos alakításának technikáit – az efféle „lelki gyakorlatokra” nagy jövő vár a császárkori
filozófiában, és nem csupán az epikureusoknál.
1.4.4.4. Etika

1.4.5. A régi Sztoa
1.4.5.1. A régi Sztoa filozófusai

1.4.5.2. Logika és ismeretelmélet

1.4.5.3. Természetfilozófia

1.4.5.4. Etika

1.4.5.1. A régi Sztoa filozófusai
A sztoicizmus történetét három szakaszra szokás osztani. Az iskola történetének első, most
tárgyalandó szakasza az alapítástól az i. e. 2. század közepéig tart. A középső Sztoához Panaitioszt és
tanítványát, Poszeidónioszt sorolják, akiknél a filozófiai tevékenység új jellegzetességeket ölt (többek
között az ő idejükben veszti el fontosságát az athéni iskola, ettől kezdve inkább a
sztoikus mozgalom történetéről van szó). A harmadik szakasz a császárkori vagy új sztoicizmus,
melynek főbb képviselői Seneca, Epiktétosz és Marcus Aurelius.

      Zénón (i. e. 334–262) a ciprusi Kition szülötte, a Sztoa alapítója. Athénba érkezése után mesterei
a cinikus thébai Kratész, az akadémikus Polemón, valamint a megarai Sztilpón és Diodórosz Kronosz.
Zénón Szókratész örökségét kutatta e mestereknél, és ezt a hagyományt kívánta folytatni. I. e. 300
körül kezdett tanítani a Tarka Csarnokban, az Agorán. Iskoláját laza szervezeti forma és az oktatott
tárgyak széles köre jellemezte. Nagy megbecsültségnek örvendett Athénban, állami kitüntetéseket
nyert. Zénón a „szókratészi” etika értelmezése mellett lefektette a sztoikus kozmológia alapjait, és
foglalkozott logikával is. Etikája meglehetősen maximalista volt, a „bölcs” emberfeletti alakját állította
középpontba, és a cinikusokhoz hasonlóan kevéssé törődött a konvenciókkal. Államelméletét erre az
etikára alapozta, javaslatai nem kevésbé voltak radikálisak, mint Platónéi. Természetfilozófiájában
Hérakleitoszra és talán az Óakadémia tanítására épített. Az iskola élén 262-től asszoszi Kleanthész (i.
e. 331–230) követte, aki Zénón tanítását továbbfejlesztve tevékenységének súlypontját a fizikára és a
teológiára helyezte. Nehezen boldogult a szkeptikus Arkeszilaosz (i. e. 316–241) támadásaival, az
iskola tanai védelmének feladatát tanítványa, Khrüszipposz vállalta magára.

Zénónnak számos más tanítványa is volt, többek között khioszi Arisztón és Hérillosz, két még
radikálisabb etikai gondolkodó, akik eltértek az iskola fő vonalától, valamint Perszaiosz és Szphairosz,
akikből politikai tanácsadók lettek. Dionüsziosz „Metathemenosz” (az Átpártolt) először pontoszi
Hérakleidész tanítványa volt, majd Zénóné, végül pedig a kürénéi hédonistákhoz vagy az
epikureusokhoz csatlakozott.

      Khrüszipposz (i. e. 280–208) a kis-ázsiai Szoloi szülötte, a Sztoa harmadik vezetője (i. e. 230-tól).
Kleanthész mellett hallgatta az akadémikus Arkeszilaoszt és Laküdészt is. Khrüszipposz a Sztoán belül
kialakult három irány közül a „Zénónkövetőkhöz” tartozott, akik az etikának masszív filozófiai
alapozást kívántak adni, és visszatérítette az etika kizárólagosságát hirdetők (Arisztón, Hérillosz)
követőit az iskolába, melynek második alapítójaként emlegették: az iskola tanítását gyakorlatilag
minden területen ő fogalmazta meg mérvadó formában. Nevéhez fűződik többek között a sztoikus
logika és a sok vitát kavart fátumelmélet kimunkálása. Rendkívül termékeny író volt

      A szkeptikus Akadémia támadásai a Sztoa ellen Arkeszilaosz után két évszázadon át tovább
folytatódtak. Mindkét iskola Szókratész örökségéért versengett: a sztoikusok Szókratész etikai
meggyőződéseit próbálták rendszeres filozófiai tanokkal alátámasztani, az akadémikusok viszont a
vélekedéseket megsemmisítő cáfolatait keltették új életre. Az idők folyamán a sztoikusok az
epikureusokkal is vitákba bonyolódtak, de itt a polémia nem volt annyira elkeseredett. Az
Akadémiával való vita a sztoikusokat logikai eszköztáruk tökéletesítésére és tanításaik
újrafogalmazására kényszerítette.

Az i. e. 2. században az iskolavezetők tarszoszi Zénón (i. e. 208–tól), szeleukeiai (babülóniai)
Diogenész (i. e.?–150/140), aki i. e. 155-ben Rómában járt az athéni követség tagjaként, tarszoszi
Antipatrosz (i. e. 150/140–129). Panaitiosz, akit már a középső Sztoához számítunk, szintén betöltötte
az iskola vezetőjének tisztét (i. e. 129–110). Panaitiosz tanítványa, Poszeidóniosz (kb. 135/130–
151/40) viszont már másutt, Rhodosz szigetén nyitotta meg iskoláját. Az i. e. 2–1. század fordulóján
két sztoikus mester, Dardanosz és Mnészarkhosz tanított Athénban, ők azonban nem voltak az iskola
hivatalos vezetői.

A régi, Panaitiosz előtti Sztoa filozófusai az i. e. 2. században rendszerezni próbálták az iskola gazdag
örökségét: Diogenész, Antipatrosz és mások összefoglalásokban és bevezetésekben rögzítették az
autentikusnak elfogadott sztoikus tanítást. Ezen kanonizációs folyamatban próbálnak szabadulni a
korai sztoikusok vad, radikális, a cinikusok tanításával rokon etikai elgondolásaitól. A hagyományos
erkölccsel összeegyeztethető, mindazonáltal szigorú és elvszerű erkölcsi felfogás ettől fogva
mindvégig fennmaradt a sztoicizmusban, és különféle politikai ideológiák filozófiai alapjául szolgált.
Egy másik tendencia is megjelenik ekkor: a tudomány különféle területeinek meghódítása. Malloszi
Kratész (i. e. 2. század első fele), Panaitiosz első sztoikus mestere az irodalomkritika, filológia és a
grammatika területén működött Pergamonban.

Ami a szövegeket illeti, a sztoikusokkal az epikureusoknál is mostohábban bánt a hagyomány. A régi
Sztoa (és a középső Sztoa) filozófusainak eredeti munkái Kleanthész Zeuszhimnusza,
Khrüszipposz Logikai vizsgálódásainak papirusztöredékei és néhány, az epikureus Philodémosz
könyvtárában töredékekben fennmaradt névtelen sztoikus értekezés kivételével elvesztek. Teljes
művek csak a császárkori sztoikusoktól – Senecától, Epiktétosztól és Marcus Aureliustól – maradtak
ránk, ezeket gyakorlati etikai tartalmuk miatt másolták tovább. A Sztoa hellenisztikus kori
történetének vonatkozásában szinte kizárólagosan csupán másodlagos forrásokra támaszkodhatunk.

1.4.5.2. Logika és ismeretelmélet
A sztoikusok általában az epikureusokhoz hasonlóan három részre osztották fel a filozófiát: logikára,
etikára és fizikára (LS 26A–D). Ez a Khrüszipposz által ajánlott didaktikai rend, mások más sorrendet
javasoltak, illetve keverten adták át a három területre vonatkozó ismereteket. Ám ez eltérések
inkább csak hangsúlykülönbségeket tükröznek, hiszen általánosan elfogadott volt körükben, hogy a
filozófia organikus egységet alkot, részei kölcsönösen feltételezik egymást. A sztoikusok a filozófiát
élőlényhez hasonlították: a hasonlatban a logikát a csontoknak, az etikát a húsnak, a fizikát a léleknek
feleltették meg (az egyéb filozófiahasonlatok – a kőfallal körülvett kert, valamint a tojás – a logika
defenzív szerepét hangsúlyozzák). A filozófia egyes ágain belül is a témák kifinomult felosztását
dolgozták ki. A sztoikus filozófia szerkezete eltér az arisztotelészi hierarchikus modelltől, melyben a
poétikus, praktikus és teoretikus tudás, sőt a teoretikus filozófia három ága között is rangkülönbség
van.

      A logika rendszeres kidolgozása Khrüszipposz nevéhez fűződik, bár már Zénón – aki megarai
mestereket is hallgatott – írt néhány értekezést e tárgyról. A sztoikus logika sokkal tágabb területet
fed le, mint a modern logika: nem csupán az érveléssel foglalkozik, hanem az ismeretelmélet és a
nyelv kérdéseivel is (a logosz többek között „érvelést”, „gondolkodást” és „beszédet” is jelent).
Vessünk egy pillantást a logika további tagolására (D. L. 7.41–44 = LS 31A). Általánosan elfogadott
volt a retorikára és a dialektikára való felosztás, melyet némely sztoikusok a kritériumokra és a
definíciókra vonatkozó részekkel egészítettek ki. E részek az ismeretelméletnek felelnek meg: a
kritériumok segítségével képzetek (phantaszia), a definíciók révén pedig fogalmak (ennoia) között
tehetünk különbséget. Mindezeknek egyaránt szerepük van az igazság felfedezésében. A retorika a
hagyományos szónoki műfajokat és eszközöket fedi. A dialektika arra vonatkozó tudomány, „ami igaz,
ami hamis, és ami egyik sem”. Foglalkozik egyfelől a „beszéddel” (phóné, szó szerint: „hang”),
másfelől „a jelölt dolgokkal” (szémainomenon). A hangzó és írott „beszéd” tanulmányozásához a
legkülönfélébb nyelvi jelenségek vizsgálata tartozik, amilyen a nyelvi hiba, a kétértelműség, a
jóhangzás, sőt a költészet és a zene. A dialektika másik ágának tárgyai a
képzetek (phantaszia), valamint az ún. lektonok1. A lekton nagyjából a „jelentés” fogalmának felel
meg, azon kis számú testetlen entitásfajta egyike, melyet a sztoikus ontológia elismer. A sztoikus
meghatározás szerint ez az, amit a barbárok nem fognak fel, noha hallják a kimondott (görög)
mondatot. Különbséget tehetünk teljes és hiányos lekton között; az előbbi a mondatjelentés, az
utóbbi a predikátumok jelentése. A sztoikus értelemben vett logikának ez a része tartalmazza a
modern logika megfelelőjét, a következtetések elméletét, valamint a szemantikát. Mindezen témákat
nem lesz módunk áttekinteni, csupán a következtetések elméletéről ejtünk szót egészen röviden,
majd pedig – valamivel bővebben – a sztoikus ismeretelmélet alapfogalmait vázoljuk. Az utóbbi téma
a hellenisztikus kori iskolapolémiákban betöltött központi szerepe miatt méltó a részletesebb
tárgyalásra.

A szűkebb értelemben vett sztoikus logika a kijelentést (axióma) tekinti alapegységnek (D. L. 7.65
skk.). A kijelentés a teljes lekton azon típusa, mely lehet igaz és lehet hamis (szemben mondjuk a
kérésekkel, kérdésekkel és megszólításokkal). A kijelentés megkülönböztetendő a mondattól, mely
kifejezi, továbbá az elmebeli képzettől is, mely a hordozója. Legalább két egyszerű kijelentésből
kötőszóval összetett kijelentést képezhetünk. Ennek legfontosabb fajtái a konjunkció (kötőszó: „és”),
a diszjunkció (kizáró értelmű „vagy”), valamint a kondicionális („ha-akkor”). Az előbbi kettőt a
modern felfogásnak megfelelően értelmezték, a kondicionálist pedig abban az esetben tekintették
igaznak, ha az előtag nem egyeztethető össze az utótag tagadásával (D. L. 7.63; a kondicionálisok
igazságfeltételének kérdését már Diodórosz Kronosz és Philón vitája kapcsán érintettük). A
következtetést a premisszák (lémma) és a konklúzió (epiphora) együtteseként elemzik, mely akkor
érvényes, ha a premisszák konjunkciójából és a konklúzióból álló feltételes állítás igaz („ha p és q,
akkor r”, ahol p és q premisszák, r pedig konklúzió). A sztoikusok minden érvényes következtetést öt
„bizonyíthatatlan         módozatra” (anapodeiktosz          troposz) vezettek       vissza     négy
alapszabály (théma) segítségével (D. L. 7.78–81, Sextus Empiricus, Pürrhóni vázlatok 2.157 sk.); a
szabályok hiányosan hagyományozódtak, a bizonyíthatatlan módozatok viszont a következők: 1. Ha p,
akkor q; de p; tehát q. 2. Ha p, akkor q; de nem q; tehát nem p. 3. Nem igaz, hogy p is és q is;
de p; tehát nem q. 4. Vagy p, vagy q; de p; tehát nem q. 5. Vagy p, vagy q; de nem q; tehát p.

Khrüszipposz foglalkozott a modális kijelentésekkel is. A sztoikus kijelentéslogika Arisztotelész
terminuslogikája mellett a másik jelentős ókori hozzájárulás a logikához

      Lássuk most az ismeretelméleti alapfogalmakat! A sztoikusok természetfilozófiai tanítása szerint
csak az létezik, ami hatást szenvedhet és/vagy hatást gyakorolhat, vagyis a testek. Ebből a tételből
szenzualista, vagyis az érzékszervek információira építő ismeretelmélet következik. Minden
megismerést az érzéki benyomásokra vagy képzetekre (egyes számban: phantaszia) vezettek vissza,
amelyek a külső tárgyak formáinak benyomódásai az érzékszerveken keresztül az uralkodó
lélekrészre, a pneumára. A benyomás Khrüszipposz meghatározása szerint „a lélek affekciója, mely
megvilágítja önmagát és az okát” (Aetiosz 4. 12.2. = LS 39B). A phantaszia révén vagyunk tudatában a
külső tárgyaknak. A benyomás viszont nemcsak tárgyára, hanem annak a pneumának a mindenkori
állapotára is jellemző, amelybe benyomódik. A kifejlett emberi lények benyomásai vagy képzetei
propozicionálisak, vagyis mindig alany-állítmány formában fejezhetők ki, mint például: „Ez a papír
fehér”, s így tárgyuk nem egyszerűen egy érzékelhető tárgy, hanem valamely
tényállás (pragma). Hogy milyen benyomásaink vannak, az nem rajtunk múlik; rajtunk múlik azonban,
hogy mely benyomásainkat illetjük jóváhagyásunkkal (szünkatatheszisz), más szóval: melyeket
minősítjük igaznak.

      Az egyedi, jóváhagyott benyomásokból alakulnak ki fogalmaink, éspedig vagy kora
gyermekkorunkban         ösztönösen   –     ezek      a     korábban      is   említett    előzetes
fogalmak (prolépszisz), amelyekkel mindenki egyaránt rendelkezik –, vagy többékevésbé tudatos
rendszerezés és tanulás révén – ezek az általános fogalmak (ennoia). Az előzetes, közös fogalmakat
valójában már az egyedi érzékelés folyamatában felhasználjuk, hiszen „a papír fehér” tartalmú
benyomás feltételezi mind a papír, mind a fehérség fogalmát. A sztoikusoknál az úgynevezett érzéki
benyomás és az úgynevezett képzet nehezen különböztethető meg egymástól; mindkettőt a
jóváhagyás tárgyának tekintették és ugyanazt a szót is használták rájuk (phantaszia). Ezért a
továbbiakban értelemszerűen váltogatjuk e két kifejezést a phantaszia visszaadásakor.

      Igazságkritériumnak a „megragadó képzetet” (phantaszia kataléptiké) tekintették, amit a
következőképpen határoztak meg: „az a képzet, amely a valóságos tényállás nyomán és annak
megfelelően nyomódott és pecsételődött be a lélekbe”. Khrüszipposz – Epikuroszhoz hasonlóan –
olykor az érzékelést (aiszthészisz) és az előzetes fogalmakat (prolépszisz), illetve a közös
fogalmakat (koiné ennoia) adja meg igazságkritériumokként (D. L. 7.54 = LS40A; LS 48C5). Ez nem
jelent ellentmondást: az érzékelés a képzet elemi fajtája, melyből természetes módon alakulnak ki a
komplexebb előzetes fogalmak, illetve közös fogalmak. Az akadémikus Arkeszilaosz bírálatának
hatására a sztoikusok a megragadó képzet definícióját a következőképpen egészítették ki: „oly
módon, ahogy a nem valóságos tényállás nyomán nem nyomódhatott volna be” (Sextus Empiricus, A
tanítók ellen, 7.248 = LS 40E). Ennek hátterében az a természetfilozófiai meggyőződés állt, hogy két
különböző egyedi tárgy nem gyakorolhatja ugyanazt a hatást az érzékszervekre és rajtuk keresztül a
pneumára. A meghatározásban fontos szerepe van a „bepecsételődött” szónak: arra utal, hogy
„tökéletesen leképezi az alapjául szolgáló tárgyat [értsd: tényállást]”, és annak minden sajátosságát
járulékos tulajdonságként magában foglalja, éppen úgy, ahogy a pecsét visszaadja a gyűrűn lévő
véset minden rajzolatát. Minthogy a képzet egy meghatározott, sajátos tulajdonságokkal (is)
rendelkező tárgy által az érzékszervre és az uralkodó lélekrészre gyakorolt fizikai hatás eredménye, az
ilyen szükségszerűen igaz képzet csalhatatlanul megkülönböztethető a hamistól. Általában ilyenek a
képzeteink, csak akkor nem, ha elménk abnormális állapotba kerül (ilyenek az álom, a részegség és az
őrület), vagy a megismerést abnormális körülmények nehezítik (például ha a tárgy távol vagy
nehezen felismerhető helyzetben van, esetleg szokatlan változáson esett át). Az ilyen képzet, ahogy
Sextus Empiricus idézi Zénónt, „mintegy a hajunknál fogva megragad bennünket, hogy kikényszerítse
hozzájárulásunkat”. Ez látszólag ellentmond annak a korábban említett sztoikus felfogásnak, hogy a
jóváhagyás – ellentétben a benyomással – „rajtunk múlik”. A megoldás kulcsát az az elgondolás adja,
mely szerint a benyomás nemcsak tárgyáról, hanem a pneumánk állapotáról is tudósít. Hogy milyen
benyomásaink vannak, az nem pusztán a külvilágon, hanem lelkünk állapotán is múlik: a kényszer
jelentős részben saját belső diszpozícióinkból fakad.

     A sztoikusoknak a megismerésbe vetett bizalma érthetőbbé válik a „hozzám
tartozik” (oikeiószisz) elmélet háttere előtt, amely szerint az emberről gondoskodó isten avagy
természet születésünknél fogva hozzánk tartozóként (oikeiosz) ajánlja nekünk saját testünket,
érzékeinket és a megragadó képzeteket – az utóbbiakat mi másra, mint jóváhagyásra.

      Az akadémiai szkeptikusok érveinek hatására a Zénón utáni sztoikusok hozzáfűzték ehhez, hogy
a megragadó képzet csak akkor kényszeríti ki jóváhagyásunkat, ha „akadályozatlan”. Kedvelt példájuk
szerint Euripidész drámájában Admétosznak megragadó képzete volt halottaiból feltámadó
feleségéről, Alkésztiszről, de mivel korábban látta, hogy meghalt – ez a tapasztalat volt az „akadály”
–, mégsem hagyta azonnal jóvá az Alkésztiszről nyert benyomását, hanem csak azután, hogy
alaposabban utánajárt a tényállásnak. Vagyis a Sztoa fokozatosan elismeri: ahhoz, hogy a megragadó
képzettel kezdeni is tudjunk valamit, tudatos kutatásra van szükség.

      A megragadó képzet jóváhagyását nevezte Zénón megragadásnak, vélekedésnek (doxa) pedig
azt, amikor nem megragadó képzetet hagyunk jóvá, vagy megragadót ugyan, de nem elég erősen. A
vélekedésnek ez a meghatározása (gyenge jóváhagyás) azzal magyarázható, hogy egyes képzeteink
jóváhagyását meghatározza pneumánk általános állapota, „feszültsége”, s ezzel együtt az adott
képzethez kapcsolódó, annak környezetét alkotó képzeteink minősége. Igazán erős jóváhagyást csak
az gyakorolhat, aki csak megragadó képzetekkel rendelkezik, amelyek elméjében rendszerré állnak
össze. Minthogy a jóváhagyás erőssége végső soron képzeteink minőségéből fakad, a szó szorosabb
értelmében vett megragadó képzettel is csak a bölcs rendelkezhet. Olyan ez, mint a Rubik-kocka,
melynél minden négyzet csak egyszerre kerülhet a helyére. A megragadó képzeteknek ezt a
rendszerét, amelyet semmilyen érv nem ingathat meg, s amely a logosz által áthatott természet
rendjét képezi le, nevezte el Zénón tudásnak vagy tudománynak (episztémé), ami csak a bölcsnek a
sajátja. Az eddigiekből következően Zénón és az első Sztoa szerint az ostobaság és a bölcsesség
között nincs közbülső állapot, az elme rendje egy szempillantás alatt áll össze. Példájuk szerint
mindegy, hogy a víz alatt mennyi választ el minket a felszíntől, mindenképpen megfulladunk.
Beszéltek ugyan úgynevezett haladókról, de ezt a csoportot az ostobák körén belül képzelték el.

     A fentiekből következik, hogy a sztoikusok szerint a bölcs sohasem vélekedik, hanem csakis a
megragadó képzetekhez adja jóváhagyását, ha pedig erre nincs módja, ítéletének felfüggesztéséhez
folyamodik (epokhé).
      Mint arra már utaltunk, a Sztoa folyamatosan reagált az akadémiai szkeptikusok bírálatára. Az
ikrek és tojások stb. megkülönböztethetetlenségén alapuló akadémikus érveléssel szemben arra
hivatkoztak, hogy gyakorlás és a tapasztalat képessé tesz arra, hogy az első látásra
megkülönböztethetetlen dolgok, illetve személyek között is észrevegyük a mégoly parányi
különbségeket: például a szülő megkülönbözteti az ikerpár egyik tagját a másiktól, sőt az igazán
rutinos baromfitenyésztő számára a tojások sem teljesen egyformák. Az álom- és
őrültségargumentum ellen azzal védekeztek, hogy ébren, illetve kitisztult elmével korrigálhatjuk
esetleges elhamarkodott jóváhagyásainkat a szokásos képzetekkel való összehasonlítás révén.
Mindez engedményt jelent ahhoz a meggyőződéshez képest, hogy a megragadó képzet jóváhagyása
a természet jóindulatából következően szinte automatikusan, mérlegelés nélkül zajlik le. A sztoikus
álláspont tehát fokozatosan elmozdul egyfajta szkepticizmuson edzett empirizmus felé.
1
    Lekton = „mondható”, „ami beszéd tárgya lehet”.

1.4.5.3. Természetfilozófia
A sztoikus fizika metafizikai kérdések tárgyalását is tartalmazza. Tekintsük át először a sztoikus
ontológia alapvonalait (a vonatkozó szövegekhez lásd LS 27–29). Platónnál A szofistában (247D sk.)
felmerül egy kritérium a létezők elhatárolására, mely szerint az van, ami hatni vagy hatást szenvedni
képes. E kritérium ott a testetlen létezők elfogadása mellett szolgáltat érvet: a lélek és az erények
testetlenek, hol megjelennek a testben, hol eltávoznak belőle. A sztoikusok átveszik a lét kritériumát,
ám feltételezik, hogy csak testek képesek hatni, illetve hatást szenvedni. Ezért a lelket testnek tartják,
sőt az erényeket is a materiális lélek diszpozíciójaként értelmezik. Egy létezőn belül négy réteget
különítenek el. Ezt a felosztást hagyományosan „sztoikus kategóriaelmélet” néven emlegetik, noha
ezek a nemek más viszonyban állnak egymással mint Arisztotelész kategóriái. A szubsztancia (úszia) a
sztoikusok szóhasználatában a dolgok anyagát jelenti, amely cserélődhet anélkül, hogy az illető dolog
elvesztené önazonosságát. A minőség (poion) az a strukturális elem, amely a dolog identitását
megadja. A szubsztancia és minőség megkülönböztetése olyan paradoxonok megoldására szolgál,
mint a „Thészeusz hajója”: a hajó akkor is ugyanaz marad, ha a századok során minden egyes
deszkáját kicserélik. A harmadik nem a diszpozíció (pósz ekhon), mely további megkülönböztető
jegyet ad egy már valamilyen, struktúrával bíró dolognak: ilyenek például a lélek tulajdonságai. Végül
pedig ott a relatív diszpozíció (prosz ti pósz ekhon), melybe a dolog valami máshoz viszonyított – azaz
nem belső – meghatározottságai tartoznak (pl. „szomszédja valakinek”). A „létező” nem a
legáltalánosabb nem a sztoikusok rendszerében, hanem a „valami” (konkrét, meghatározott dolog)
alá tartozik. A testek, a létezők mellett „fennállnak” (hüphisztanai, lat. subsistere) testetlen dolgok,
nem létezők is: a már említett lektonok (a mondatok és predikátumok jelentései), valamint a hely, az
idő és az űr. A testetlen dolgok nem vehetnek részt kauzális folyamatokban, nem gyakorolnak és nem
szenvednek hatást, ugyanakkor objektív státusuk van, nem pusztán az emberi elme alkotja meg őket.
Ugyanezt a létmódot, a fennállást tulajdonítják a sztoikusok a képzelet szüleményeinek és a
geometriai határoknak, bár ezek nem szerepelnek a testetlen dolgok típusainak áttekintéseiben. Az
univerzálékat viszont még a „valami” kategóriájából is kizárják (szövegek: LS 30). „Az ember halandó
élőlény” típusú mondat alanya, az „ember” nem platóni idea, hanem „kvázi valami”, az elme
fogalma (ennoéma). Az     univerzálék   felosztásai   és   meghatározásai     a   sztoikusok    szerint
kondicionálisokat rövidítenek (pl. az előbbi mondat értelme: „ha x ember, akkor x halandó élőlény”).

     A sztoikus kozmológia két princípiumot különböztet meg (D. L. 7.134 = LS 44B): a minőség
nélküli anyagot, a hatásokat befogadó princípiumot, és az aktív princípiumot, mely az anyagot
megformálja és mozgásba hozza. Az aktív princípiumot nevezhetjük értelemnek (logosz), oknak, vagy
istennek. A világban minden dolog e két princípium keveréke. Ez magyarázza a létezők azon
sajátságát, hogy képesek hatást szenvedni, illetve hatást gyakorolni. A princípiumok tesznek lehetővé
minden keletkezést és változást, maguk azonban örökkévalóak, nem keletkeznek és nem pusztulnak
el. Mindkét princípium testi jellegű, hiszen mindegyik eleget tesz a lét egyik kritériumának (a két
princípiumból összetevődő testek viszont mind hatni, mind hatást szenvedni képesek).

     A sztoikusok felfogásában a világ élő, organikus egység, amelyben minden mindennel összefügg.
A kozmosz egységét az aktív princípiumnak köszönheti, amely átjárja és összetartja a mindenséget. A
kozmikus élőlény lelke, irányító princípiuma (hégemonikon) nem más, mint isten (Cicero, Az istenek
természete 2.28–30 = LS 47C). A sztoikusok istene test: „mester módjára alkotó tűzként”
vagy pneumaként – tüzes leheletként – írják le (Aetiosz 1.7.33 = LS 46A). A sztoikus teológia szerint
isten immanens, gondviselő princípium, közvetlenül munkál a világban minden részletében
meghatározva folyamatait.

     A sztoikusok kozmogóniájának kezdetén minden anyag tűz formájában létezik, isten ezt alakítja
át levegővé, majd vízzé. Ebből a nedvességből mint spermából alakul ki a négy elem, majd azok
keverékéből az élőlények és a világ egyéb dolgai (LS 46A–C). Isten a kozmogóniai
folyamatot belülről irányítja, mindvégig jelen van az anyagban mint formáló, aktív princípium, a
rendezett világban pedig az égitesteket alkotó tűzben koncentrálódik (LS 46D). A kozmogónia a
sztoikusoknál nem csupán egyszer megy végbe, hanem ciklikusan ismétlődik. A világ történetének
folyamán a kozmikus tűz, melyből a többi dolgok lettek, ismét mindent magába vesz, ezután pedig
újra kezdődik minden (LS 46E–O). Ebben az állapotban – melyet ekpürószisznak, tűzzé válásnak
neveznek – a mindenség kitágul. A sztoikusok ezért feltételezik, hogy a világot űr veszi körül – bár az
atomistákkal szemben úgy vélik, hogy az anyag szerkezete folytonos és hiánytalanul kitölti a
mindenséget, s tagadják a világon belüli űr létét. E vázlatos áttekintésből is nyilvánvaló, hogy a
sztoikus princípiumelmélet, kozmológia és teológia egyrészt Hérakleitoszra támaszkodik (a tűz,
a logosz és isten azonosításában, a tűz „változásaiban” és talán a cikluselméletben is), másrészt
Platón Timaioszára és annak óakadémiai értelmezéseire (a kozmoszt átjáró, mozgató világlélek és a
passzív, minőség nélküli princípium megkülönböztetésében). A korai sztoikusok azonban kreatívan
használták fel elődeik tanítását, és sajátosan rájuk jellemző kozmológiát hoztak létre. Egyik különösen
élénken vitatott tanításuk a végzet (heimarmené, lat. fatum) elmélete. Khrüszipposz determinista
tézise szerint a világ eseményeit mindenben, a legjelentéktelenebb részletekben is a „közös
természet”, az „értelem”, illetve „Zeusz” határozza meg. Nem lehetséges, hogy azok másként
menjenek végbe: a világban található „egyedi természetek” ugyanis részei a közös természetnek, így
nem ellenkezhetnek vele, a mindenségen kívül pedig nincsen semmi, csak az űr, ami nem
akadályozhatja meg a mindenség kormányzását (Khrüszipposz, idézi Plutarkhosz, A sztoikusok
ellentmondásai 33). A sztoikusok egyetértenek Platónnal és Arisztotelésszel abban, hogy a világban
célszerű rend uralkodik. Ez a sztoikus determinizmus részben teleológiai megfontolásokon alapul. A
világot irányító princípium – isten, az értelem, a közös természet, a végzet vagy a gondviselés –
kormányzása minden dologra kiterjed, univerzális, emellett pedig tökéletesen racionális és koherens.
A világban vélhetőleg azért nem játszódhatnak le másként az események, mint ahogyan lejátszódnak,
mert ez felborítaná a legtökéletesebb rendet.

A sztoikus kozmológia keretében különös élességgel merül fel a rossz eredetének kérdése: ha a
mindenség teljes egészében egy jó és racionális lény, isten kormányzása alatt áll, és semmi nincs, ami
szembeszegülhetne vele, hogyan magyarázhatjuk a rossz jelenlétét a világban? A sztoikusok több
megoldási javaslattal kísérleteztek. Például felvetették, hogy ami az egyedi lény szempontjából rossz,
jó lehet az egész szempontjából (Plutarkhosz, A közös fogalmakról 1065D sk.). Egy másik magyarázat
szerint a rossz lehet járulékos kísérője valamilyen jó célra irányuló működésnek (LS 54Q).

     A sztoikus determinizmust emellett joggal nevezhetjük kauzális determinizmusnak is. Egy másik
szövegből kikövetkeztethetően Khrüszipposz elfogadta, hogy a különböző hatásokat különböző
okoknak kellett létrehozniuk, illetve hogy azonos okok azonos hatásokat hoznak létre (idézi
Plutarkhosz, A sztoikusok ellentmondásai 23). Ebből következik, hogy a világ eseményeit tökéletesen
meghatározzák előző állapotai. Khrüszipposz egyéb érveket is felhozott a fátum elmélete mellett.
Például ha volnának ok nélküli mozgások, nem lenne érvényes a kétértékűség elve a jövőre
vonatkozó esetleges állításokra; az elv márpedig érvényes; tehát minden a fátum szerint történik
(Cicero, A végzetről 10.21). Egy további érv szerint, ha nem történne minden a végzetnek
megfelelően, nem volna lehetséges a jóslás tudománya; márpedig ilyen tudomány van; tehát minden
a fátum szerint történik (Euszebiosz, Előkészítés az Evangéliumra 4.3.1 sk.).

A kauzális determinizmus és a világ periodikus „tűzzé válása” tanításából együttesen az adódik, hogy
a különböző kozmikus ciklusokban pontosan ugyanannak az eseménysornak kell ismétlődnie, hiszen
az egyes periódusok mindig ugyanabból az állapotból bontakoznak ki. Így például minden
periódusban élni fog Szókratész és Platón, ugyanazok lesznek a barátaik és polgártársaik, ugyanazon
dolgok történnek meg velük stb. (LS 52C). E tézis problémákat vet fel a személyes azonosság
kritériumával és az idő szerkezetével kapcsolatban. Az örök visszatéréssel kapcsolatos kérdésekben
nem volt teljes egyetértés az iskolában.

     A kozmológiai elméletek után röviden vázoljuk a sztoikusok lélekelméletét. Az aktív princípium,
a pneuma, isten egészében átjárja a mindenséget és minden egyes dologban egyenként is benne van.
A pneuma „feszültségének” több fokozata van (LS 47M–S). 1. Az élettelen testekben – például
kövekben, gerendákban – a pneuma egyesítő jelleg (hexisz), amely összetartja az illető dolgot, és
fajtájára   jellemző   tulajdonságait      biztosítja.   2.   A   növényekben   található    pneuma   –
a természet (phüszisz) – differenciáltabb szerkezetet ad, és az önmozgás egy fajtájával, spontán
növekedéssel is felruházza birtokosát. 3. A lélek (pszükhé) az önmozgás további formáit biztosítja az
állati lények számára. 4. A legmagasabb feszültségű pneuma az értelem (logosz), mely az eddigi
funkciók mellett az önmeghatározást is lehetővé teszi (vö. Órigenész, A princípiumokról 3.1.3.; Az
imádságról 6.1). Ez a felosztás mutatja, hogy a sztoikusok leszűkítik a lélek fogalmát Arisztotelészhez
képest, aki minden életműködést a lélekkel magyaráz, beleértve a tisztán vegetatív funkciókat is.

     A sztoikusok – akárcsak az epikureusok – a lélek korporealista felfogását képviselik: minden lelki
működés fizikai kölcsönhatás, és a lelki folyamatoknak mindig adható fizikai leírása.

A sztoikusok számára is felmerül azonban a fizikai és a nem fizikai entitások közötti kapcsolat
problémája. A lélekben (vagyis egy testben) nem csupán testek minőségei hoznak létre
benyomást (phantaszia), hanem a testetlen lektonok is. Az előbbi eset olyan, mint mikor az edző
megfogja a fiú kezét, és úgy tanítja meg egy mozgásra, az utóbbi pedig ahhoz hasonlít, amikor
közvetlen érintkezés nélkül, messziről mutatja be a gyakorlatot. A lélekben nem a lekton által
(hüpo), hanem a lekton nyomán (epi) jön létre a benyomás (Sextus Empiricus 8.409 = LS 27E). A
testetlen lekton és a lélek közötti kapcsolat a hasonlat és a prepozíciók finom megkülönböztetése
ellenére rejtélyes marad.

     Platónnál a lélek részei vagy fajtái, az értelem, az indulat és a vágyakozás a cselekvés többé-
kevésbé önálló forrásai, melyek adott esetben összeütközésbe kerülhetnek egymással. A sztoikusok
használják a lélek részeinek (merosz) fogalmát, de teljesen mást értenek rajta, mint Platón. A lélek
irányító része (hégemonikon), melyet a szívbe helyeznek, minden fontos mentális működés egységes
alanya. A többi lélekrész – az öt érzék, a beszéd és a szaporodóképesség – a pneumának a test
speciális szerveire kiterjedő „nyúlványai”, a hégemonikon puszta eszközei, a polip csápjaihoz
hasonlíthatók (Aetiosz 4.21.1–4 = LS 53H). (Megjegyzendő, hogy a szaporodóképességet némely
sztoikusok nem a lélekhez, hanem a természethez sorolták, LS 53I.)

     A hégemonikon, a lélek irányító része is tovább differenciálható, itt azonban nem részekről,
hanem képességekről (dünamisz) beszélhetünk, melyek nem működésük helye szerint különülnek el
egymástól, hanem ugyanazon testben (pneumában) vannak meg, ahogyan az almában az édes íz és
az illat (LS 53K). Az állati lélek jellegzetes képességei a képzetalkotás (phantaszia) és a
késztetés (hormé). Az előbbit egy külső tárgy hozza létre az érzékelés útján a lélekben, az utóbbi
pedig a lélek válasza a külső ingerre, és az élőlény testi mozgásának közvetlen oka (például egy
kívánatos táplálék képzete kiváltja a késztetést és az élőlény megkísérli megszerezni azt). Az állati
élőlény viselkedése automatikus, a megfelelő inger minden további nélkül elvezet a válaszhoz. Az
ember irányító lélekrésze bonyolultabb az értelem nélküli állatokénál, két további képességgel bír. Az
egyik a logosz, az értelem képessége, mely benyomásainkhoz és késztetéseinkhez minden esetben
kijelentések formájában megfogalmazható tartalmat társít. Az értelem természetesen magában
foglalja a következtetés képességét is. A racionalitás megjelenése teljességgel átalakítja a lélek
működését, és nagyobb fokú autonómiát kölcsönöz neki. A racionális lélek döntő fontosságú
képessége a jóváhagyás (szünkatatheszisz). Tudattartalmaink igazsága mellett nem kötelezzük el
magunkat pusztán azáltal, hogy azok megjelennek elménkben, hanem módunkban áll igaznak
elfogadni vagy hamisként elvetni azokat. A jóváhagyás nem csupán az igazság megismerése
szempontjából döntő, hanem a cselekvéssel összefüggésben is. A képzetek között vannak gyakorlati
jelentőségűek, amelyek valamilyen cselekvésre hívnak fel bennünket. E képzeteknek szintén
megadhatjuk, illetve megvonhatjuk tőlük jóváhagyásunkat: az ember esetében a cselekvésre
ösztökélő képzetre nem következik automatikusan a késztetés és a cselekvés. Az, hogy mely
képzeteket hagyjuk jóvá, és melyeket nem, mit fogadunk el igaznak, illetve mit cselekszünk, kifejezi
lelkünk egészének állapotát. Éppen ezért tekinthetjük a mieinknek gondolatainkat és tetteinket.

1.4.5.3. Természetfilozófia

1.4.5.4. Etika
Mielőtt rátérnénk a sztoikus etikához tartozó leglényegesebb kérdések taglalására, meg kell
említenünk egy fontos kérdést, amely a sztoikusok fogalmai szerint inkább a fizikához, mint az
etikához tartozik, ám az etika lehetősége múlik rajta: a morális felelősség problémáját (Cicero, A
végzetről 39.45,      Aulus     Gellius, Attikai éjszakák 7.2.5–10;     Plutarkhosz, A      sztoikusok
ellentmondásai 1055f–1056d). A sztoikusok determinizmusa veszélyeztetni látszik az ember
autonómiáját. Ha minden a fátum szerint történik, akkor minden jóváhagyási aktusunk, valamint
cselekedetünk valamilyen előzetes okra vezethető vissza, és nincsen a mi hatalmunkban (non est sita
in nobis, ouk esztin eph’ hémin); a bűnösök eszerint méltánytalanul kapnak büntetést, és a morális
értékelés – dicséret és feddés – sem helyénvaló. Ez az ellenvetés azt állítja, hogy az autonómia és a
morális felelősség nem egyeztethető össze a kauzális determinizmussal. Khrüszipposz ezzel szemben
a kettő összeegyeztethetősége mellett érvel. Válasza az okok fajtáinak megkülönböztetéséből indul
ki. Vannak ugyanis tökéletes, vagyis fő okok (causae perfectae et principales), illetve segéd-, vagyis
közvetlen okok (causae adjuvantes et proximae). A jóváhagyásnak – melyen cselekvésünk múlik – a
külső szituáció és a nyomukban bennünk támadó képzet csupán közvetlen oka, nem pedig fő oka.
Jóváhagyás nem keletkezhet (külsőleg meghatározott) benyomás nélkül. A jóváhagyásnak azonban a
benyomás vagy képzet csupán közvetlen oka, fő oka nem ebben, hanem elménk belső
természetében rejlik. A két kauzális tényező, a benyomás és elménk saját természete közötti
munkamegosztást Khrüszipposz egy analógiával szemlélteti. A henger is és a kúp is csak úgy jöhet
mozgásba, ha valami meglöki őket; miután azonban ez megtörtént, a továbbiakban már saját
természetéből adódóan görög a henger és pörög a kúp. Hasonlóképpen a képzet bevési elménkbe a
külső tárgy alakját, de maga a jóváhagyás a mi hatalmunkban lesz, és a továbbiakban a saját erejénél
és természeténél fogva fejti ki hatását. Érdemes megfigyelni, hogy Khrüszipposz nem a külső és belső
meghatározó tényezőkkel szemben egyaránt szabad akarat és a kauzális determinizmus
összeegyeztethetőségét próbálja bizonyítani. A morális felelősséghez szerinte elegendő, ha nem
külső, hanem belső tényezők játsszák a főszerepet a cselekvésünkben. Tettünkért nem annak alapján
vagyunk felelősek, hogy tehettünk volna másként ugyanazon szituációban, hanem azért,
mert mi voltunk azok, akik az adott szituációban úgy tettünk, ahogy tettünk – egy kiválóbb ember
kiválóbban viselkedett volna a helyünkben.

     Lássuk most a szorosabb értelemben vett etikát. A sztoikus etika három egymást kiegészítő
alegységre osztható. Az első a „dolgok”, valamint a cselekedetek hármas osztályozása, a második a
„hozzám        tartozik”        elmélet       (oikeiószisz-elmélet),    a       harmadik        a
szenvedélymentességről (apatheia) szóló tanítás.
A jó, a rossz és a közömbös. Több forrásunk szerint a sztoikusok háromféle „dolgot” különböztettek
meg egymástól annak megfelelően, hogy nélkülözhetetlenek a boldogsághoz, összeférhetetlenek
vele vagy pedig éppúgy boldogok lehetünk velük, mint nélkülük: a jókat (agatha), a
rosszakat (kaka) és a közömböseket (adiaphora). A közömbös „dolgokat” ismét három részre
osztották, a természetnek megfelelőkre és neki ellentmondókra, valamint olyanokra, amelyekről
egyik sem állítható (az utóbbi kategóriába tartozik, hogy most éppen kezemben van-e a tollam).
(Diogenész Laertiosz 7,101–103.; vö. Sztobaiosz, Anthologium, 2,79,18 skk.; Cicero, A legfőbb jóról és
rosszról, 6,21; 3,15,50; Akadémikus könyvek 1,10, 35 sk). Jónak csak az erkölcsi jót, rossznak csak a
hitványságot tartották, s így határozták meg őket: a lélek beállítódása ilyen vagy olyan előjelű
döntésekre, választásokra. De mik között dönt és választ az erény, illetve a hitványság?
Természetesen a közömbös „dolgok” között; az erény és a hitványság nem más, mint a közömbös
dolgok helyes vagy helytelen használata (Plutarkhosz, A közös fogalmakról 23, 1069 E.; 26,1071 B.;
Cicero, A legfőbb jóról és rosszról 3, 18,60 sk.). A bölcs mindig a természetnek megfelelőt választja az
ellentétével szemben, és az ilyen „dolgok” közül is mindig az értékesebbet tűzi ki közvetlen törekvése
céljául – a kivételes esetekre mindjárt kitérek.

     A közömbös „dolgok” közé olyasmik tartoznak, mint például a gyönyör és a fájdalom, az
egészség és a betegség, élet és halál, barátság vagy magány, magyarán: az ember alany-állítmány
formában leírható, nem pusztán akaratunktól függő körülményei és létállapotai (fájdalmat vagy
gyönyört érezni, egészségesnek vagy betegnek lenni, barátokkal rendelkezni vagy nem rendelkezni,
szegénynek vagy vagyonosnak lenni stb.). Értelemszerűen a párok első tagja a természetnek
megfelelő, a második a természettel ellentétes.

      Egy másik sztoikus etikai séma cselekedeteket különböztet meg egymástól: jónak az erkölcsileg
helyes cselekedetek (katorthómata) – ezek összessége alkotja a végcélt, a teloszt a sztoikus számára
–, rossznak a hitvány cselekedetek nevezhetők, az összes többi közömbös. Ez utóbbiak éppúgy, mint
a közömbös „dolgok”, háromfelé ágaznak: A természetnek megfelelő létállapotok elérésére (illetve a
természetnek      ellentmondók       elhárítására)  irányulnak   az     úgynevezett      „helyénvaló
cselekedetek” (kathékonta, officia).

A helyénvaló cselekedet két legjelentősebb definíciója: olyan cselekedet, amelynek végrehajtása
valószínűségi alapon igazolható (eulogon iszkhei apologiszmon); olyan cselekedet, amely
illik (oikeion) a természet rendeléseihez; (DL 7, 107–108; Sztobaiosz, Anthologium 2,85,14).

      A természetnek ellentmondó létállapotok elérését, illetve a természetnek megfelelők kerülését
célozzák a nem helyénvaló cselekedetek; végül vannak sem ilyenek, sem olyanok, amelyek egyik
kategóriába sem tartoznak, és az említett harmadik típusú, totálisan közömbös „dolgok” elérésére,
illetve kerülésére irányulnak (pl. hogy kezembe veszem a tollat).

      A bölcs semmi olyat nem tesz, amivel ostobák dicsekedhetnének. Valamely természetnek
megfelelő dolog elérésére irányuló gyakorlati lépésről egyedül a kiindulópontjául szolgáló szándék
alapján dönthetjük el, hogy erkölcsileg helyes vagy pusztán helyénvaló cselekedet-e – éppen e
látszólagos egybeesés miatt nevezték a sztoikusok az előbbit „tökéletesen helyénvaló
cselekedetnek” (kathékon teleion, officium perfectum), az utóbbit hétköznapi helyénvaló
cselekedetnek (officium medium) (Cicero, A legfőbb jóról 3.18.59; Sextus Empiricus, A tanítók
ellen, 11.200 sk.). Másfelől a bölcs egy-egy cselekedete alapján akár az ostobával is összetéveszthető,
mivel olykor szükségképpen a természetnek ellentmondó dolgot is választ, amennyiben ezzel egy
még természetellenesebb állapotot kerül el, vagy megakadályozza az effélék túlsúlyba kerülését
életében. A helyénvaló cselekedetek tehát nagyjából keretet adnak az erkölcsileg helyes cselekedetek
számára; ez a keret előírja, hogy mit kell tenni, ám a bölcs határozza meg a hogyant: ha a letétet
igazságos módon visszaadni erkölcsileg helyes cselekedet, a letét visszaadása önmagában a
helyénvaló cselekedetek közé tartozik. A bölcsnek olykor el is kell rugaszkodnia ezektől a keretektől:
például megoldhatatlan morális dilemma esetén az öngyilkosságot kell választania (Cicero, A legfőbb
jóról 3,18,61.). A sztoikusok a hétköznapi helyénvaló cselekedeteken belül is megkülönböztették
egymástól      az    úgynevezett körülményektől      független és körülményekhez      kötött megfelelő
cselekedeteket. Az előbbiek, mint például az egészség és érzékszerveink épségben tartása minden
körülmények között helyénvaló, az utóbbiak viszont, mint például az öncsonkítás vagy vagyonunk
felemésztése csak sajátos feltételek fennállása esetén (D. L. 7.109). Mivel az öncsonkítás nem tesz jót
az egészségnek, itt valószínűleg általános és specifikus, helyzethez kötött követelmények
megkülönböztetéséről van szó.

     Ugyanakkor erős érvek szólnak amellett, hogy az erkölcsileg helyes és helyénvaló cselekedetek
közötti merev distinkció – és ezzel a hitvány (ostoba) és az erényes (bölcs) állapot közötti átmenet
nélküli dichotómia is – a tanításnak csak az egyik oldala. Az a Cicero-szöveg ( A legfőbb jóról és
rosszról 3.6.20 skk.), amely az officiumok lépcsőzetes egymásra épülését írja le, mintha a
haladó (prokoptón) szellemi fejlődésének fázisait tárná elénk.

     Amiképpen az erkölcsileg helyes cselekedetek tárgyai csak a közömbös létállapotok lehetnek,
ugyanúgy a hitvány cselekedeteknek sincsen semmilyen speciális tárgyuk a közömbös létállapotok
egy alosztályán, a természetnek ellentmondó dolgokon kívül: „a bűn a helyénvaló cselekedet
elmulasztása” (Cicero, Akadémikus könyvek 1.10.37).

      A fentiek olvastán felmerülhet a kérdés: az erény és a hitványság miképpen merülhet ki a
sztoikusoknál abban, hogy a természetnek megfelelő vagy azzal ellentétes létállapotot választjuk;
talán az egészséges, gazdag stb. embert kellene erényesnek neveznünk? Vagy mélyebben felvetve a
problémát: az egyéni vagy a közösségi természet szerinti életet írják-e elő? A kérdésre a sztoikusok
egyik legeredetibb tanítása ad választ.

A „hozzám tartozik” elmélet. Választásában az erény két vonatkoztatási rendszert ismer: egy „külsőt”
és egy „belsőt”. A „külsőt” a sztoikusok a „hozzám tartozik” érzésről (oikeiószisz) szóló elméletükkel
írták le, mely kifejlett formáját valószínűleg Khrüszipposznak köszönheti. Eszerint a természet
bizonyos dolgokat mint hozzánk tartozókat, velünk rokonokat, nekünk megfelelőket (oikeiosz) ajánl a
figyelmünkbe (oikeiun) (D. L. 7.85–87; vö. Cicero, A legfőbb jóról 3.5.16–19.), ezáltal őket magunkhoz
tartozóknak is tekintjük, szeretettel, rokonszenvvel viseltetünk irántuk (oikeiuszthai). Ezek a hozzánk
tartozó dolgok lényegében felölelik a „természetnek megfelelő dolgok” tartományát, csak éppen az
elmélet kifejtésekor nagy hangsúlyt kap az a sorrend, amely szerint az ember önmagához tartozónak
érzi őket. Ezt az érzést először saját felépítésünk, ép állapotunk (szüsztaszisz, constitutio), egyes
tagjaink és érzékszerveink keltik fel, illetve mindaz a külső dolog (khrémata), amelyek ezek épségét
elősegítik (Hieroklész, Az etika elemei 9.3–10), majd a megragadások (katalépszeisz,
comprehensiones), aztán a jártasságok (tekhnai, artes), melyeket az egy időben gyakorolt
megragadások alkotnak (Plutarkhosz, A sztoikusok ellentmondásai 1038B).

      Az „enyémítés” mindeddig nem egyéb, mint önszeretet, vagyis az ember pozitív viszonyulása
önmagának mint vegetatív, érzékelő és értelmes lénynek a fennmaradásához és fejlődéséhez
(Cicero: A legfőbb jóról 3,5,16). Másfelől a „hozzám tartozik” érzés csúcsa, a bölccsé válás mintegy az
individuum elegyedietlenülésével jár: az értelem eljut odáig, hogy közös emberi értelemként
definiálja önmagát. Ez a momentum átvezet a „hozzám tartozik” érzés közösségi oldalához. Ahogy
saját szerveimet és értelmemet, úgy gyermekeimet is önmagamhoz tartozónak tekintem, és ez az
ösztönös szeretet a szélesebb közösségekre, sőt, az értelem közös birtoklása alapján elvileg minden
embertársamra kiterjed (Cicero, A legfőbb jóról 3.19.62 skk.), olyannyira, hogy forrásaink szerint a
sztoikusok az igazságosságot a „hozzám tartozik” érzésére alapozták (Anonymus in Platonis
Theaetetum 5, 18 skk.; Porphüriosz, De abstinentia 3.19). Valószínűleg a középső Sztoára
visszavezethető fejlemény, hogy az oikeiószisz egyre szélesebb kisugárzását konkrét, intézményesült
közösségi formákhoz kötötték. Hieroklész, a virágkorát az i. sz. 100-ban élt sztoikus filozófus verziója
szerint a „hozzám tartozik” érzés tíz koncentrikus kört ír le az individuum értelme (dianoia) körül;
önmagunk után szeretetünk tárgyai a tőlünk való távolság és az érzés lanyhulásának sorrendjében:
közvetlen családom, közelebbi és távolabbi rokonok, szomszédok, démosztársak, polgártársak, a
szomszéd városok polgárai, honfitársaim, az emberiség. Ez a rokonszenv tehát ösztönösen megvan
bennünk, ám az ösztönös szeretet önmagában csupán a hétköznapi értelemben vett helyénvaló
cselekedetekhez elegendő; az erkölcsileg helyes cselekedetekhez szükséges erőfeszítésre utal az
említett Hieroklész metaforikus tanácsa: húzzuk a köröket magunk felé, hogy mindegyik eggyel
beljebb kerüljön: a családunkat úgy kell szeretnünk, mint a testünket, a hazánkat, mint a családunkat,
az emberiséget, mintha csak szülővárosunk lenne (Sztobaiosz: Anthologium 4,67,1–7–67,3.).

      Az erény másik vonatkoztatási rendszere kozmológiainak nevezhető: a bölcs betekintést nyer a
gondviselés tervébe, és törekvései összhangban vannak a természetben kibontakozó
isteni Logosz törekvéseivel (Cicero, Az istenek természetéről 2.22.58.). A sztoikusoknál az erény
elsődleges értelmében nem is morális, hanem intellektuális erény, a szó arisztotelészi értelmében. A
sztoikus bölcs ugyan faktuálisan nem mindentudó, viszont megragadó képzeteinek konzisztenciája
hasonlít ahhoz az isteni rendhez, amely a megragadó képzetek között a
mindenség hégemonikonjában uralkodik (D. L. 7.89 (homologia); Cicero, A legfőbb jóról 3.6.20 skk.).
Eközben lelkében a pneuma ugyanolyan feszültségi állapotban van, mint amilyen a
mindenség pneumáját jellemzi.

A szenvedélymentesség. A mindenség pneumájával egy húron pendülő lélek törekvései racionálisak:
az elérni kívánt vagy került állapotot, helyzetet nem jónak vagy rossznak, hanem valóban
közömbösnek tekintik; feltételesen, fenntartással kötelezik el magukat tárgyuk mellett, a legnagyobb
erőfeszítés és áldozathozatal mellett is mintegy előre megbékélve a sors döntésével, ha az elérés-
megtartás vagy az elhárítás-elkerülés nem járna sikerrel (Sztobaiosz, Anthologium 2, 115, 5 skk.). Az
ilyen törekvéseket hívják a sztoikusok eupatheiáknak, helyes érzelmeknek, és együttes
működésüket apatheiának, szenvedélymentességnek.

      Szövegeink az eupatheia és az apatheia fogalmát a pathoszok, a szenvedélyek meghatározása
felől közelítik meg. A sztoikusok az úgynevezett pathoszokat négy fő nemre osztották; a két „aktív”,
azaz valami felé tartó pathosz-típus a vágy (epithümia, libido) és a gyönyör (hédoné, voluptas), a
„passzív”, vagyis valamitől eltartó szenvedélyek a félelem (phobosz, metus) és a lelki
fájdalom/szomorúság (lüpé, aegritudo) alá sorolódtak. A szenvedélyeket három aspektusból
határozták meg: természetfilozófiai           szempontból az „aktív” pathoszokat           a lelket
alkotó pneuma túlzott      kitágulásaként,    a    „passzívokat”    a   lélek pneumájának       túlzott
összehúzódásaként definiálták (Sztobaiosz, Anthologium, 2,89,4). Speciálisan etikai szempontból
nézve a pathoszok a lélek irracionális, más szóval túlságba ment törekvései (hormé pleonadzúsza) (DL
7,110; Andronikosz, De affectibus 1; Sztobaiosz, Anthologium 2, 88.; vö. Cicero, Tusculanae
disputationes [TD] 4,5,11.), más szóval olyan törekvések, amelyek a helyes érzelmekkel ellentétben a
kívánság vagy kerülés tárgyát jónak vagy rossznak tekintik. Végül ismeretelméleti oldalról az első
Sztoa Khrüszipposztól kezdve a pathoszokban friss (prophatosz) vélekedéseket (értsd: hamis vagy
gyenge jóváhagyást hordozó ítéleteket) látott. A vágy és a gyönyör olyan friss vélekedések, melyek
valami nem tőlünk függő jövő vagy jelen idejű dolgot jónak minősítenek, a félelem és a lelki fájdalom
pedig olyanok, melyek valamely nem tőlünk függő, jövő vagy jelen idejű dolgot rossznak tüntetnek fel
(Cicero, TD 3,11,24; 4,7,14.).
      Amikor a szenvedély lényegét adó vélekedés már nem olyan friss, és a lélek pneumájának
túlzott kitágulása vagy görcse nagymértékben lecsillapult, a szenvedély először lelki
betegséggé (noszéma, morbus), majd legyöngültséggé (arrhósztéma, aegrotatio) alakulhat át. A
betegség „a vágyakozásnak megfelelő vélekedés jellemmé szilárdult és megizmosodott formája,
melynek értelmében az emberek a nem választandó dolgokat nagyon is választandónak tartják. Ilyen
például a kéjsóvárság, az iszákosság, a kapzsiság”. A legyöngültség: „gyengeséggel párosuló
betegség” (Sztobaiosz, Anthologium 2,93). Cicero szerint a betegség és a legyöngültség csak
fogalmilag különböztethetők meg egymástól, a valóságban nem. A „gyengeség” valószínűleg a
nehezebb gyógyíthatóságra, a meggyőzés nehézségeire utal.

      A betegség és a legyöngültség a szenvedélyek teljes tartományát lefedik, mégis
megkülönböztethetők tőlük. Állandósult lelki torzulások, melyeket nyugalom, megállapodottság
jellemez, ellentétben a szenvedéllyel, ami izgatott, lázas állapot. Hiányzik ugyanis belőlük az a
frissesség, amely, mint láttuk, a szenvedélyek lényegét adó vélekedés sajátja. (A „friss” jelző
Sztobaiosz szerint a pneuma irracionális összehúzódására vagy kitágulására utal [Anthologium 2,
88.]). A különbség még világosabb, ha figyelembe vesszük, hogy a vélekedés, amelyet az aktuális
szenvedély friss állapotban foglal magában, definíciója szerint gyenge jóváhagyás. Tehát nem társul
hozzá a bizonyosság érzése. A legyöngültség ezzel szemben már megkövült, jellemmé rögzült
hiedelem, amelyet Cicero szerint bizonyosság, a tudás vélelme kísér. Ugyanolyan szilárd tehát, mint
maga az erény, csak éppen a valódi konzisztencia hiányzik belőle. Lelkünk otthonos torzultsága ez,
melynek megtartásán alapszik biztonságérzetünk, azonosságtudatunk, s amely minden neki
ellentmondó tényben csak saját megerősítését látja. Vele szemben csak a lélek egészére ható
terápiaszerű módszerek segítenek, mint például az, ha a legfontosabb életvezetési
tanácsokat (praecepta) nap mint nap rendszeresen, mantraszerűen ismételgetjük, vagy ha
rendszeresen elképzeljük mindazt a csapást, amivel csak a sors sújthat minket (Cicero TD 4,10,24.; vö.
Seneca: Erkölcsi levelek, 75,11.).

     A szenvedélymentesség, az apatheia állapotában a szenvedélyeket és azok lelki alkattá
csontosodott változatait az ugyancsak lelki alkattá szilárdult helyes érzelmek váltják fel. A vágy pozitív
párja az elhatározás vagy ésszerű döntés (bulészisz, voluntas), a gyönyöré az öröm (khara,
gaudium), a félelemé az óvatosság (eulabeia, cautio). A lelki fájdalomnak nincs pozitív megfelelője,
mert a bölcsnek már semmi se fáj.

      Az apatheia, mint láttuk, messze nem szenvtelenséget, érzelemmentességet jelent, hanem azt a
dinamikus létformát, amelyben az ember törekvéseivel egyfelől ráhangolódik a gondviselő értelem
törekvéseire, másfelől gondosan választ a természetnek megfelelő dolgok között. Azt is mondhatjuk:
ilyenkor érez igazán úgy, ahogy az embernek éreznie kell.

1.4.6. A szkeptikus Akadémia
Pürrhón és Timón – mint láttuk – egyfajta szkeptikus filozófiát dolgoztak ki, ennek hagyománya
azonban megszakadt. A hellenisztikus kor uralkodó szkeptikus irányzata az egyik vezető athéni
iskolában, az Akadémián alakult ki. Az Akadémia szkeptikus fordulata pitanéi Arkeszilaosz (i. e.
316/315–241/240) nevéhez köthető. Arkeszilaosz előbb a peripatetikus Theophrasztosz tanítványa
volt, majd Krantór hatására az Akadémiához csatlakozott, melynek vezetője Polemón, majd Kratész
volt. Kratész után Arkeszilaosz nyerte el az iskola vezetését. Állítólag a sztoikus Zénón tanulótársa volt
Polemónnál, a sztoikus Khrüszipposz pedig Arkeszilaoszt hallgatta egy időben. A két iskola
vetélkedését valószínűleg személyes versengés is színezte. Arkeszilaosz szkeptikus fordulata nem
előzmények nélküli az Akadémián: a dialektikus érvelés, melynek Arkeszilaosz mestere volt, az iskolai
képzéshez tartozott; a tudás szigorú, szűk fogalma, mely a tudásigénnyel fellépők nézeteinek
szkeptikus cáfolatát motiválta, szintén platóni örökség; ráadásul Platón aporetikus dialógusai
tekintélyi alátámasztást is biztosíthattak a szkepticizmusnak.

       A szkeptikus Akadémia másik kiemelkedő képviselője kürénéi Karneadész (i. e. 214/213–
129/128), aki i. e. 155-ben már az iskola vezetője volt. Ebben az évben az athéni követség tagjaként
Rómában járt és elkápráztatta (illetve sokkolta) közönségét az igazságosság védelmében és ellenében
egymás utáni napokon tartott beszédeivel. I. e. 137-ben lemondott az iskola vezetéséről. Utóda előbb
az ifjabb Karneadész, majd i. e. 131-ben tanítványa, Kleitomakhosz lesz.

      Kleitomakhosz után i. e. 110/109-ben larisszai Philón (i. e. 159/8–84/3) kerül az iskola élére.
Philón volt az Akadémia utolsó vezetője. Athén feldúlása idején (i. e. 86) Philón már Rómában volt.
Philón az akadémiai szkepszist mint teoretikus álláspontot is feladta. Tanítványa,
aszkalóni Antiokhosz (i. e. 130–168), heves vitába bonyolódott mesterével, dogmatikus álláspontot
alakított ki, sokat átvett a sztoikus és a peripatetikus filozófiából, és önálló iskolát alapított. Az
akadémiai szkepszis hagyományait elsősorban Ainészidémosz vitte tovább, aki kivált a dogmatikus
tendenciákat mutató Akadémiából, és útjára indította az újpürrhonizmus irányzatát.

     A szkeptikus Akadémia legjelentősebb filozófusai, Arkeszilaosz és Karneadész nem írtak
műveket. Ez nem volt általános az Akadémián, tudunk például Kleitomakhosz, larisszai Philón és
Antiokhosz írásairól, melyekből egy sem maradt fenn. Cicero és az újpürrhonista Sextus Empiricus
viszont meglehetősen részletes tájékoztatást ad az akadémiai filozófia különböző változatairól.

      Az Akadémia szkeptikus korszakában minden dogmatikus iskolával és irányzattal vitába szállt. A
legfontosabb a sztoikusokkal folytatott vitájuk volt, melynek középpontjában az igazság
kritériumának kérdése állt. A következőkben a két legjelentősebb akadémiai szkeptikus, Arkeszilaosz
és Karneadész idevágó érveire összpontosítunk, kitérünk szkepticizmusuk lehetséges motívumainak
kérdésére. Szót ejtünk az Akadémia szkeptikus korszakát lezáró Philónról is. Az újpürrhonizmusra és
Antiokhoszra későbbi fejezetekben térünk majd vissza (1.5.5–6.).

     Arkeszilaosz a sztoikusok igazságkritériumát tagadva amellett érvelt, hogy nincs olyan igaz
képzet, amely mellé ne állíthatnánk egy tőle semmiben sem megkülönböztethető hamisat. Nehéz
eldönteni, hogy ennek bizonyítására mely szkeptikus érvekkel élt már ő is, és melyeket alkalmazta a
későbbi nagy akadémikus. Valószínű azonban, hogy a képzetek megkülönböztethetősége ellen
felhozta az egymáshoz összetévesztésig hasonló tojások és ikrek példáját, érvként használta fel a
különböző érzéki csalódásokat és élt az őrültség-, részegség- és álomargumentummal is. Ez
utóbbiakban annak bizonyítékát látta, hogy bizonyos, a normálistól eltérő állapotainkban a hamis
képzet éppen annyira késztet jóváhagyásra, mint az igaz. A sztoikusoknak, mint láttuk, megvolt a
válaszuk ezekre az érvekre. Arkeszilaosznak azonban annyi elég volt, hogy nincs olyan kritérium,
amely egy adott pillanatban megóvna a hamis jóváhagyástól; ebből arra következtetett, hogy nincs
olyan képzet, amelyben maradéktalanul megbízhatunk. És mivel azt a sztoikus követelményt viszont
magáévá tette, hogy a bölcs nem vélekedik, az ítélet felfüggesztését, az epokhét javasolta.

      A szkeptikus irányzatoknak rendre felteszik a kérdést, hogyan lehet ítélkezés nélkül cselekedni.
Arkeszilaosz válasza főként az úgynevezett valószínűség (eulogon; más szövegösszefüggésben:
ésszerűség) fogalmán alapult: előre pontosan nem látható körülmények között – például ha
utazásról, orvosválasztásról vagy házasságról van szó – mindenki, még a sztoikus bölcs is csak aszerint
dönt, amit az adott pillanatban valószínűnek vagy ésszerűnek lát. Ez a valószínűség nem követeli meg
a sztoikus értelemben vett jóváhagyást, az igaznak nyilvánítást, sőt, valamely képzetünkről az elme
aktív elköteleződése nélkül, passzív állapotban is kimondható. Ezen a ponton Arkeszilaosz
gondolkodása közel áll a korai pürrhonizmushoz, miközben ismeretkritikájának tisztán
tudományelméleti indíttatása megkülönbözteti attól. Ugyanakkor valószínű, hogy az akadémikus
bölcselő ezt a fogalmat, mint sok másikat, a sztoikusok fegyvertárából csente. Szerintük a hétköznapi
ember cselekszik jó esetben ilyen valószínű/ésszerű képzetek alapján, amelyeket így határoztak meg:
inkább annak lehetőségét hordják magukban, hogy igazak, mint annak, hogy nem igazak; belőlük
indulnak ki az úgynevezett helyénvaló cselekedetek (kathékon). Arkeszilaosz úgy vélte,
mindannyiunknak ezzel a lefokozott értelemben vett „kritériummal” kell megelégednünk mindennapi
életünkben (is). Vitatott a kutatók körében, hogy az akadémikus gondolkodó a valószínűségnek ezzel
a fogalmával valóban pislákoló mécsest akart-e adni a kétkedők kezébe, vagy csupán a sztoikus
álláspont abszurd maximalizmusára akart rávilágítani.

     Arkeszilaosz vitamódszerét Szókratésztől kölcsönözte: semmilyen tétellel nem állt elő, viszont a
dogmatikus iskolák valamennyi tézisét és érvét cáfolta, azzal a céllal, hogy kimutassa az egyes tézisek
közötti egyenértékűséget. Ő maga jó szókratikusként nem írt le egyetlen szót sem, módszere azonban
később filozófiai művek szerkesztési elvéül szolgált. Két ilyen írás maradt ránk, mindkettő Cicerótól: A
végzetről és a Tusculumi eszmecserék.

      Az első akadémiai szkeptikusnál a sztoikus ismeretelmélet bírálata mögött ott sejthetjük a
platóni örökséget: egyfelől az érzéki megismeréssel szembeni bizalmatlanságot, másfelől a
barlanghasonlatnak azt az üzenetét, miszerint az igazi létezők, a pusztán értelemmel felfogható ideák
ebben az életben csak hosszas gyakorlás révén és akkor is csak töredékesen ismerhetők meg. Ennek a
felfogásnak az összes korabeli filozófia közül a Sztoáé mond leginkább ellent, amely egyrészt mély
bizalmat táplált a természetnek az emberi megismerést is kiszolgáló jóindulatával szemben, másrészt
a bölcset szinte mindentudó, már-már isteni lényként mutatta be. A platóni örökségből következik
Arkeszilaosz úgynevezett negatív dogmatizmusa, vagyis az, hogy a „semmi sem megragadható” tételt
és az ítéletfelfüggesztés követelményét általánosságban, mindenre kiterjedően fogalmazta meg –
még ha hozzá is tette: maga a megragadhatatlanság is megragadhatatlan.

      Az akadémiai szkepticizmus legkiemelkedőbb alakja a szintén csak szóban tanító Karneadész. A
sztoikus ismeretelmélet elleni támadásának kiindulópontja az a sztoikus kijelentés, miszerint a képzet
nemcsak tárgyáról, hanem önmagáról is tudósít; számára ebből a tárgy megközelíthetetlensége
következik. Alighanem tőle származik a halomérv (szóritész), amely első változatában a kevés és a sok
közötti megkülönböztetés lehetetlenségére mutat rá – hány gabonaszemtől kezdve beszélünk
gabonahalomról –, végső soron azonban bármely kijelentéstől eljuttat sorozatos apró csúsztatások
révén a vele ellentétesig. Az utóbbi alkalmazás szép példája a descartes-i démonargumentum
karneadészi előzménye, amely a sztoikusoknak abból az állításából indul ki, miszerint az istenek az
álmokon keresztül jövendölnek nekünk: minthogy az álomképek még a sztoikusok szerint sem
felelnek meg az adott pillanatban külső tényállásnak, valójában hamisak, miközben mégis
valószínűeknek tűnnek számunkra; ha azonban valószínű képzetet képesek elménkre bocsátani az
istenek, miért ne bocsáthatnának olyanokat is, amelyek nagymértékben hasonlítanak az igazra, vagy
akár olyat, amely nehezen megkülönböztethető attól, sőt akkor már akár olyat is, amely teljességgel
megkülönböztethetetlen az igaztól (Cicero, Lucullus 15,49.).

     Karneadész, miközben tagadta az igazságkritérium létezését, vagyis azt, hogy az igaz képzetet
megkülönböztethetnénk a hamistól, elismerte, hogy képzeteink között bizonyos különbségek
mégiscsak léteznek. Nemcsak megragadó és nem megragadó képzetet különböztetett meg, hanem
úgynevezett homályosakat és világosakat is. Az utóbbi nélkülözi ugyan a megragadhatóságot, és így
jóváhagyásunkat sem érdemli meg, mégis megfelelő alapul szolgál gyakorlati döntéseinkhez és
elméleti állásfoglalásainkhoz. Ezen a belátáson alapszik a meggyőző képzetről szóló tanítása, amely
egyfajta új válasz a már említett tehetetlenségérvre, s amit a Cicerónál
használt probabilis (elfogadható, meggyőző) terminus miatt probabilizmusként szokás emlegetni. A
meggyőző képzet három fokozatát különböztette meg. Egyszerű meggyőző képzetről akkor
beszélhetünk, ha egy benyomásunk mintegy önmagától, az elme minden aktivitása nélkül igaznak
tűnik (ez nagyjából az arkeszilaoszi valószínűnek felel meg). Úgynevezett akadálytalan meggyőző
képzethez akkor jutunk, amikor a figyelmét összpontosítani kezdő elme úgy találja, hogy a képzet
ideiglenes elfogadását nem akadályozza egyetlen, vele összefüggésben lévő képzet sem; más szóval:
amikor a szemlátomást fennálló tény nem mond ellent a hozzá kapcsolódó egyéb tényállásoknak. Az
ember által elérhető viszonylagos bizonyosság betetőzése az úgynevezett akadálytalan és
felülvizsgált meggyőző képzet, amikor benyomásunkat tudatosan és körültekintően a lehető
legszélesebb összefüggésbe helyezzük, sőt, a körülményeket megváltoztatva teszteljük. A tanítás a
filozófus szándékaitól függetlenül olyan empirikus tudományelmélet alapjait teremti meg, amely az
ítéletfelfüggesztés követelménye mellett megengedi az ideiglenes, viszonylagos és feltételes
bizonyosságok módszeres összemérését, illetve továbbfejlesztését. De mivel jó akadémikus módjára
Karneadész is a sztoikusoknál bevett ismeretelméleti kifejezéseket tölti meg új tartalommal, nála sem
zárható ki, hogy pusztán csak azt akarta megmutatni: a sztoikusok úgynevezett bölcse is legfeljebb
ilyen eszközökre támaszkodhat életének vezetésében.

      Hogy a filozófiai viták során miképpen képzelte el Karneadész a meggyőző képzet kialakulását,
illetve a nézetek meggyőző erő szerinti összemérését, arról semmilyen tudósítással nem
rendelkezünk. Az Új Akadémia megalapítójának vitamódszere a különböző, létező filozófiai nézetek
ütköztetése. Forrásaink szerint ezzel csak azt akarta elérni, mint Arkeszilaosz a mindent cáfolással:
derüljön ki a nézetek közötti egyenértékűség, és ne maradjon más lehetőség az olvasó számára, mint
az ítélet felfüggesztése.

      Karneadész több jelentős gondolatmenetéről tudósítanak forrásaink az etika és a
természetfilozófia területén is – ezek többsége ugyancsak a sztoikusok ellen irányul.
Cicero Államának III. könyve szerint az igazságosságot – persze csak a sztoikusok cáfolása végett –
szembeállította a bölcsességgel, mondván, hogy ha az igazságos ember, aki hajótörést szenvedve a
habokban átengedi egy másik bajbajutottnak az egyetlen elérhető deszkát, akkor feltétlenül ostoba is
egyben. Az érv céltáblája a sztoikus „hozzám tartozik” elmélet (oikeiószisz-elmélet), amely a
természetes önszeretetből próbálja levezetni a másikkal szembeni szolidaritást. Az akadémikus
bölcselő több más argumentummal is rámutat a naturalizmus és az értelem mindenhatóságának
hangsúlyozása közötti ellentmondásra a sztoikus etikán belül. Ezzel párhuzamos a sztoikus
természetfilozófia elleni kritikája: az iskolának szerinte döntenie kell, hogy a testi természetre vagy az
isteni értelemre vezet vissza mindent; a kettő azonosítása önellentmondáshoz vezet. Cicero A
végzetről című írása arról tanúskodik, hogy Karneadész a sztoikus fátumtan és a véletlenről szóló
epikureus tanítás együttes bírálatakor legalábbis csíra formában megkülönböztette egymástól a
szükségszerűség három felfogását: a kauzálist, miszerint mindennek meg kell hogy legyen az
elégséges oka; a logikait, miszerint minden egyes tényállás igazsága szükségszerű és az
episztemológiait, miszerint egy magasabb létező (istenség) minden eseményt előre tud. Az
akadémikus filozófus ezek közül a logikai szükségszerűség fogalmát nem vetette el.

      Az akadémiai szkepticizmus Karneadész utáni legfontosabb alakjai Kleitomakhosz (i. e. 187/6–
110/9) és larisszai Philón. Mindketten a nagy előd tanításának értelmezéséként fejtették ki
gondolataikat – immár írásban. Kleitomakhosz a megragadhatatlanság és az ítéletfelfüggesztés
következetes képviselője, míg Philón azt tanította, hogy az igazság természeténél fogva
megismerhető, csak éppen nem a zénóni igazságkritérium, a megragadó képzet segítségével
(Cicero, Lucullus 4,12; 6, 18.). Ez utóbbi kijelentés az igazságot feltehetően a platóni ideák világába
helyezi, és talán éppen ezért tulajdonítottak az Akadémiának egyesek már az ókorban egyfajta
ezoterikus platonikus tanítást, amelyet a szkepticizmus pajzsával védelmeztek volna a sztoikus
szenzualizmustól megfertőzött szellemi közegben. Forrásaink először Philónról állítják, hogy a
véleményütköztetés karneadészi vitamódszerét nem pusztán romboló céllal alkalmazta, hanem arra
is, hogy meggyőzőerő szerint összemérje és rangsorolja valamely kérdésben a különböző filozófiai
álláspontokat. Az eljárást szépen szemlélteti Cicero több dialógusa, mint például Az istenek
természetéről és A legfőbb jóról és rosszról. Egyes kutatók szerint a Cicerónál az egyes álláspontok
meggyőzőerejére használt veri simile és veri similitudo (valószínű, valószínűség) kifejezések eredetije
Philónnál az eikósz, az a szó, amely Platón Timaioszában a pusztán értelmileg megközelíthető valóság
érzékekkel felfogható képmása. Ez a platóni tanítás dogmatikus oldalának előtérbe kerülésére utalna
az Akadémián belül.

1.5. A filozófia a római világban a köztársaságkor végén és a
császárkor első évszázadaiban
1.5.1. A filozófiai élet jellemzőinek alakulása az i. e. 2. század utolsó harmadától az i. sz. 3.
század közepéig

1.5.2. A középső Sztoa és a császárkori sztoikusok

1.5.3. Az i. e. 1. század és a császárkor epikureusai

1.5.4. Az i. e. 1. század és a császárkor arisztotelianizmusa

1.5.5. Az újpürrhonizmus

1.5.6. Probabilizmus és eklektikus platonizmus a szkeptikus Akadémia felbomlása után:
Cicero és Antiokhosz

1.5.7. A középső platonizmus

1.5.1. A filozófiai élet jellemzőinek alakulása az i. e. 2. század
utolsó harmadától az i. sz. 3. század közepéig
Az i. e. 2. század folyamán Róma kiterjesztette hatalmát a földközi-tengeri térség egészére. A rómaiak
i. e. 146-ban uralmuk alá hajtották a görög városokat, köztük Athént is. A hellenisztikus kor végét a
történetírásban az actiumi csatához (i. e. 31) kötik, melyben Octavianus (a későbbi Augustus) legyőzi
Antonius flottáját. Ezzel megszűnik Egyiptom önállósága, a Mediterraneum egységesen Róma uralma
alá kerül és létrejön a császárság. A filozófiában azonban már előbb, az i. e. 2. században mélyreható
változások zajlottak le a hellenisztikus kor első két századához képest (Augustus principátusának
kezdete viszont nem jelent különösebb határt). E változások nem egyszerűen a tanításokat érintették,
hanem a filozófiát mint kulturális jelenséget. A filozófia művelésének módja és keretei alakultak át –
ez a gondolkodási szokásokra és persze a tanokra is kihatott. Az új tendenciák először két „középső”
sztoikus filozófusnál, Panaitiosznál (i. e. 185–109) és Poszeidóniosznál (i. e. 135/130–51/40)
fedezhetők fel, ezért tőlük számíthatjuk az új korszakot, körülbelül az i. e. 2. század húszas éveitől. A
korszakhatár persze nem éles, az i. e. 1. század filozófiája doktrinálisan folytonos a hellenisztikus
iskolák filozófiájával. Az új törekvések és a konzervatívabb irányok együtt élnek a korban. A filozófia
ebben az időben kiterjed a római világ egészére, az iskolák lazábban szerveződő irányzatokká,
mozgalmakká alakulnak, melyek egymással versengve próbálnak átfogó szintézist létrehozni. E
korszak az i. sz. 3. század közepe táján ér véget, amikor a többi irányzat eltűnik, illetve beolvad az
újplatonizmusba; az ókori filozófia utolsó korszakában, Plótinosztól kezdve a filozófia egyet jelent a
platonikus filozófiával, melynek egyedüli versenytársa a kereszténység. Először általánosságban
vesszük sorra az új filozófiai stílus jellemzőit, majd e századok legfontosabb gondolkodóit tekintjük át
filozófiai irányzatok szerint.

      Az első említésre méltó változás a filozófiai tevékenység súlypontjának földrajzi eltolódása,
illetve a filozófia elterjedése a római világ egészében. A hellenisztikus kor első két évszázadában –
ahogyan már a klasszikus korban is – Athén volt a filozófia központja. Korszakunk első évtizedeiben a
vezető filozófusok (például Panaitiosz, Poszeidóniosz, larisszai Philón, aszkalóni Antiokhosz), akik
eredetileg Athénban tevékenykedtek mint iskolavezetők vagy mint az iskola tekintélyes tagjai,
kapcsolatot keresnek a római elittel, és hosszabb-rövidebb időre Rómába költöznek. Athén ebben az
időben egyfajta kulturális turizmus kedvelt célpontja, a római előkelők gyakran athéni tanulmányúttal
teszik teljessé fiaik nevelését. A város azonban hamar elveszíti korábbi jelentőségét, sőt az athéni
filozófiai iskolák egy részében megszakad a folytonosság. Panaitiosz után az athéni sztoikus iskolának
nem volt újabb hivatalos vezetője. Az athéniak lázadását követő büntető hadjáratban Sulla csapatai
86-ban feldúlták Athént, és számos kéziratot Rómába vittek. Az Akadémia vezetője, larisszai Philón
már valamivel korábban Rómába ment, és neki sem volt utóda az iskola élén. A Kert működése Sulla
hadjárata után helyreállt, és az i. e. 1. század közepéig folytatódott Phaidrosz, majd Patrón vezetése
alatt. A peripatetikus iskoláról keveset tudunk, utolsó ismert vezetője, Kritolaosz tanítványa, türoszi
Diodórosz az i. e. 2. század végén tevékenykedett. Róma sem vált azonban a filozófia kizárólagos
centrumává. A filozófusok tevékenysége a vizsgált korszakban kiterjedt a római birodalom teljes
területére, és több jelentős központ alakult ki. A peripatetikus rhodoszi Andronikosz Rómában élt, itt
éledt újra a püthagoreizmus, és az epikureus Philodémosz is Itáliában tevékenykedett. Panaitiosz
tanítványa, Poszeidóniosz Rhodoszon tartott fenn sztoikus iskolát, és egy epikureus közösség is volt a
szigeten. A császárkorban Alexandriában, Pergamonban, Nikopoliszban és másutt is működtek
filozófiai iskolák. Ezek nem minden esetben magánintézmények, egyes iskolákat a városok tartottak
fenn. Az utóbbiak mintájára alapított Marcus Aurelius i. sz. 176-ban Athénban tanszékeket a négy
nagy iskola képviselői számára.

      Külön is érdemes kitérnünk arra a fontos fejleményre, hogy a filozófia Rómában gyökeret vert,
és jellegzetes vonásokra tett szert.

A rómaiak először i. e. 155-ben kerültek közelebbi érintkezésbe a görög filozófiával, amikor a
peripatetikus Kritolaosz, az akadémikus Karneadész és a sztoikus szeleukeiai Diogenész követségben
jár Rómában, és Athén kérelme mellett a filozófiával is megismertetik a rómaiakat. A filozófiának
Rómában voltak konzervatív ellenzői: Marcus Porcius Cato azt javasolta a szenátusnak, hogy
bocsássák mihamarabb útjukra a filozófusokat, mielőtt felforgatnák a város erkölcseit. Ezzel szemben
Publius Cornelius Scipio Aemilianus, a 140-es és 130-as évek befolyásos hadvezére és politikusa lelkes
híve volt a görög kultúrának. A történetíró Polübiosz mellett Panaitiosz is a Scipio-körhöz tartozott.

      Az i. e. 1. század folyamán Lucretius, Cicero és Varro (i. e. 116–37) munkásságával figyelemre
méltó latin nyelvű filozófiai irodalom született. A szűkebb értelemben vett római filozófiához a latinul
író szerzőket sorolhatjuk. A kérdés persze nem egyszerű: például az egyetlen önálló, két nemzedéken
át működő római filozófiai iskola alapítója, Quintus Sextius (virágkora Kr. születése körül), aki
újpüthagoreus és sztoikus tanokat elegyített, görögül írt. Az i. sz. 1–2. században sok más római
filozófus is a görögöt használja, ahogyan például Marcus Aurelius császár (i. sz. 121–180). Továbbra is
vannak latinul író filozófusok, például a sztoikus Seneca. A középső platonikus madaurai Apuleius
(szül. i. sz. 125 körül) mindkét nyelven írt, bár csak latin művei maradtak ránk. A későbbi
császárkorban, a 4–6. században a római filozófusok visszatérnek a latinhoz. A római filozófia
fogalmát persze kitágíthatjuk: ide sorolhatjuk például Epiktétoszt, aki jó ideig Rómában élt, és
speciális szálak fűzték a római társadalomhoz (megint csak nem könnyű világos határt húzni:
Plótinoszt például nem jutna eszünkbe római filozófusnak nevezni, holott ő is Rómában tartott fenn
iskolát, és szoros kapcsolatot ápolt az elittel). A római filozófia sajátságai közé tartozik például a
rétorizált írásmód, a filozófia praktikus etikai vonatkozásának hangsúlyozása és politikai ideológiaként
való hasznosítása. E jellemzők mélyebb elemzéséhez vázolnunk kellene a római politikai és társadalmi
kontextust, amire itt nincs mód – meg kell elégednünk azzal, hogy áttekintjük a
római kor filozófiájának közös kulturális jellemzőit. A római, illetve latin nyelven író szerzőket nem
külön, hanem mindig a megfelelő irányzat kapcsán említjük majd a következő fejezetekben.

Apuleius (szül. 125 körül) A középső platonizmus képviselője. Az észak-afrikai Madaura szülötte,
latinul ír. Az Aranyszamár című regény és egy szónoki mintabeszéd-gyűjtemény szerzője, elismert
szónok, magas méltóságokat tölt be szülővárosában. Athénban tanult filozófiát, nem tudjuk, kitől. Írt
egy összefoglalást a platonikus tanításról (Platón és tanítása), egy daimonológiai
értekezést (Szókratész daimónja), és latinra ülteti át A világról című álarisztotelészi értekezést. Kétes
hitelességű a logikai tárgyú Herméneutika és a hermetikus hagyományhoz tartozó Aszklépiosz.

      A filozófia kulturális környezetében és a filozófus társadalmi pozíciójában ebben az időben
szintén fontos változások következnek be. A hellenisztikus korban az iskolához való tartozás helyhez
kötött, konkrét közösség – az Athénban működő iskola – életében való részvételt jelentette, és a
filozófus e közösségnek tartozott felelősséggel. A római kor első évtizedeiben ezek az iskolák
feloszlanak. Az i. e. 140-es évektől fogva számos görög filozófus megy Rómába, és szerez magának
római pártfogót; később a császárnak is gyakran van filozófiatanára, filozófus tanácsadója és
bizalmasa. Vannak, akik magániskolát működtetnek, melyet többek között a római elit tagjai is
látogatnak; ilyen például Poszeidóniosz vagy később Epiktétosz. Mások kommunális, illetve császári
fenntartású iskola tanárai, mint aphrodisziaszi Alexandrosz korszakunk vége felé. A római elit egy-egy
tagja is komolyan vehető filozófussá lett, például Cicero, Seneca vagy Marcus Aurelius császár. A
korszakban a házi, illetve udvari filozófus, a hivatásos tanár és a arisztokrata műkedvelő filozófus
mellett egyéb típusokat is találunk. A császárkor jellegzetes értelmiségi típusa a sokat utazó,
nyilvánosan is fellépő, nagy társadalmi megbecsültségnek örvendő szónokok és retorikatanárok,
akiket Philosztratosz (i. sz. 2–3. sz.) a „második szofisztikához” sorol. E mozgalom tagjai között
találunk olyanokat, akik többé-kevésbé komolyan filozófiával is foglalkoztak: ilyen például Dión
Khrüszosztomosz (i. sz. 40–110) vagy a középső platonikus Apuleius. Az i. sz. 1. századtól a cinikus
mozgalom is újjáéled, és az i. sz. 5. századig fennmarad; a cinikusoknak között vannak aszketikus
vándorló utcai erkölcsprédikátorok és a legmagasabb körökben forgolódó irodalmárok-szónokok.

      Az athéni anyaintézmények eljelentéktelenedésével és felbomlásával járt, hogy az i. e. 1.
századtól a birodalomszerte szétszóródott filozófusok egyre inkább az iskolaalapítók írott művekben
rögzített tanításához való viszonyuk alapján sorolják magukat egyik vagy másik „iskolához”, jobban
mondva irányzathoz. A konkrét intézmények, iskolák ezekben az évszázadokban múlékony
képződmények. A „peripatetikus” vagy „sztoikus” megjelölés pedig e századokban már nem konkrét
iskolához tartozást jelent, az „akadémikus” megnevezés helyébe pedig a „platonikus” név lép. Egy
adott irányzathoz tartozás azon múlik, hogy elfogad-e az illető filozófus egy adott szövegkorpuszt –
Platón vagy Arisztotelész, vagy Zénón és Khrüszipposz műveit – abszolút tekintélynek.

     Ezzel összefügg, hogy az iskola alapítójának (és egyéb tekintélyeinek) szövegeit megpróbálták
megbízható kiadásban hozzáférhetővé tenni. Platón dialógusait mindig is nagy becsben tartották és
másolták; mérvadó kiadásukat Thraszüllosz készíti el az i.sz. 1. század első évtizedeiben. Arisztotelész
tudományos értekezéseit (az „ezoterikus”, iskolán belüli iratokat) rhodoszi Andronikosz adja ki,
valamikor az i. e. 1. század közepe táján. E kiadásnak is része van az Arisztotelész iránt támadt
érdeklődés további növekedésében. A sztoikus és epikureus iskolaalapítók írásai az i. sz. 2. századig az
idézetek tanúsága szerint valamilyen formában szintén hozzáférhetők voltak, és csak a következő
évszázadok folyamán vesztek el. Fontos fejlemény a klasszikus filozófiai szövegek kommentálásának
megindulása. A hellenisztikus korban az iskolákban az iskola vezetőinek nyilvános előadásai mellett az
oktatás fő formája egy-egy filozófiai tétel dialektikus megvitatása; a császárkori iskolákban ezzel
szemben a vita gyakran a klasszikus szövegek egy-egy szakaszának magyarázatából indul ki (ez nem
csupán a platonikusoknál és a peripatetikusoknál, hanem a sztoikusoknál is dokumentálható). Számos
írott kommentár születik az iskolaalapítók műveihez, és az önálló értekezések is sok esetben a
tekintélyek szövegei által felvetett problémákat taglalják. A klasszikusok magyarázata a filozófiai
tevékenység meghatározó formájává válik.

      A klasszikus szövegek kommentálásának gyakorlata azzal a meggyőződéssel párosul, hogy „a
régiek” birtokában voltak az igazságnak, a feladat csupán a gyökerekhez való visszatérés. Az
iskolaalapító tanítását a hellenisztikus korban is tiszteletben tartották, és hivatkoztak még régebbi
tekintélyekre a korai filozófusok közül (ebben az Óakadémia mintáját követték, mely folytonosságot
feltételezett a platóni metafizika és a püthagoreizmus között). Az i. e. 1. századtól kezdve azonban e
tendencia észrevehetően felerősödik. Az alapító tanításától való nyílt, látványos eltérés kimegy a
divatból, a viták a tanítás helyes értelmezésére korlátozódnak. Megjelenik a tekintélyek
egyeztetésének igénye is. A sztoikus Panaitiosz és Poszeidóniosz Platónt és Arisztotelészt is
tekintélyként kezeli; egyes platonikusok hasonló nézeten vannak, mások részben vagy egészben
vitatják a tanok azonosságát. Sok platonikus és sztoikus filozófiai művek mellett vallási szövegeket is
használ saját tanításának tekintélyi alátámasztására. A tekintélyek keresésének mélyebb oka az lehet,
hogy a hellenisztikus kor folyamán elpárolog az ész erejébe vetett korábbi bizalom. Ennek tünete a
szkeptikus irányok népszerűsége a hellenisztikus korban (Akadémia) és a császárkor első
évszázadaiban (újpürrhonizmus). Az eklekticizmusnak egy más fajtája is megjelent: a kor
legjelentősebb tudósai, Ptolemaiosz és Galénosz a filozófiai hagyományból igyekeztek mindazt
felhasználni, amit kutatásaik elméleti megalapozásában hasznosítani tudtak.

      A filozófia az i. e. 1. századtól egyfajta „spirituális” fordulatot vesz. A hellenisztikus korban a
legtöbb iskolában központi szerepet játszott az etika. Az elméleti kérdések megválaszolásával (vagy a
szkeptikusok esetében: rendszerszerű meg nem válaszolásával) arra a kérdésre is választ kapunk,
hogy hogyan kell élnünk. Általánosan elfogadott, hogy a filozófus tanainak helyessége életformáján
mérhető le. Korszakunkban azonban az egzisztenciális kérdések egyértelműen háttérbe szorítják a
tisztán elméleti kutatást, és az etikai beállítottság új hangsúlyokat kap. A világhoz és az emberi
testhez való viszony megváltozik, negatívvá válik: a filozófus feladata az, hogy mentálisan
megszabaduljon a testhez és a világ dolgaihoz való kötődésétől. Az aszketikus tendenciákat Isten és a
lélek értékének hangsúlyozása kíséri. Ez a szemléletváltás nem korlátozódik a platonikus iskolára,
melynek metafizikai hagyományában vannak ebbe az irányba mutató előzmények (lásd különösen
Platón Phaidónját), hanem számos (materialista) sztoikus gondolkodását is átszínezi. Az etikai vagy
értékdualizmus nem feltételezi a metafizikai dualizmust.

1.5.2. A középső Sztoa és a császárkori sztoikusok
Fentebb megjegyeztük, hogy a korszak új filozófiai tendenciái két sztoikus gondolkodónál jelentek
meg először: a rhodoszi Panaitiosznál és tanítványánál, az apameiai Poszeidóniosznál. A sztoicizmus a
császárkor első évszázadaiban talán a leginkább erőteljes filozófiai irányzat, az arisztotelianizmus és a
platonizmus csak fokozatosan nyer tért az idők folyamán. Vegyük most sorra a középső és a
császárkori sztoicizmus legfontosabb alakjait.

     Panaitiosz (i. e. 185–109) Rhodosz szülötte. Malloszi Kratész, majd az athéni sztoikus iskolában
szeleukeiai Diogenész és tarszoszi Antipatrosz tanítványa, i. e. 129-ben az iskolavezetői tisztséget is
elnyerte, tevékenységének súlypontját azonban Rómába helyezte. Panaitiosz életmódbeli választása
mutatja Athén súlyának csökkenését. I. e. 144-től gyakran megfordult Rómában, a Scipio-körhez
tartozott, része volt a sztoikus filozófia meghonosításában. Rómához fűződő speciális viszonya a
sztoikus tanítás általa kidolgozott változatán is nyomot hagyott. Etikája jelentősen eltér a korábbi
sztoikusokétól, amennyiben a „bölcs” elérhetetlen ideálja helyett a „haladóra” összpontosít, továbbá
a „helyénvaló cselekedeteket” (kathékonta) – és ezzel a közéleti tevékenységet is – felértékeli. A
sztoikus etika használható világnézetnek bizonyul a római vezető réteg számára. Panaitiosz tanítását
jelentős részben Cicero De officiis (A helyénvaló cselekedetekről) című munkájából ismerjük.
Nevezetes a négy „szerep” (persona) megkülönböztetése: 1. nembeli természetünk szerint emberek
vagyunk; 2. megvannak testi és lelki sajátságaink; 3. meghatározott társadalmi szerepeket töltünk be;
4. egyéni választásaink határozzák meg, hogy például melyik erényre törekszünk vagy hogy milyen
hivatást választunk magunknak (Cicero, De off. 1. 107–121). Ez a tanítás, mely hangsúlyt fektet az
egyéni különbségekre a boldogság elérésében, a későbbi személyfogalom alapjául szolgál.
Erénytanában a „férfias bátorság” (andreia) helyére a megalopszükhia, „nemes becsvágy” kevésbé
militáns erényét helyezi, így próbálja megszelídíteni a rómaiakat, és egyebekben is súlyt fektet a
kooperatív erényekre. Panaitiosz főképp etikaitársadalomfilozófiai kérdésekkel foglalkozott, emellett
azonban kozmológiai kérdésekhez is hozzászólt. A régebbi sztoikusok paradox, merész kozmológiai
tanai nála háttérbe szorulnak: tagadta a világ egyetemes tűzzé válását és a pontosan ismétlődő
világciklusok elméletét, a világ örökkévalóságát tanította és kételkedett a jóslásban. Ezenfelül a
sztoikusok hagyományos monisztikus pszichológiájától eltér, és szembeállítja egymással az értelmet
és a késztetést (fr. 87–89 van Straaten). Ezek a tanítások összefüggésben lehetnek azzal, hogy
Panaitiosz nagy becsben tartotta az „isteni” Platónt és Arisztotelészt (fr. 55–59 van Straaten). A
„régiekhez” való visszanyúlás és a tekintélyek egyeztetése a következő korszak fontos sajátsága lesz.

      Poszeidóniosz (i. e. 135/130–51/40) a szíriai Apameiából származik. Panaitiosz tanítványa volt,
később Rhodosz szigetén alapított iskolát. Filozófiai tevékenysége mellett kiterjedt tudományos
munkásságot folytatott, írt földrajzi, csillagászati, etnográfiai, történeti munkákat. A rhodosziak i. e.
87-ben Rómába küldték követként. Cicero és Pompeius tanultak nála. Tanítványa, attaleiai
Athénaiosz a pneumatikus orvosi iskola alapítója. A sztoikus oksági elvet érvényesíti a tudás minden
területén. Hatalmas empirikus ismeretanyagon gyakorolja tudományelméleti módszerét,
az aitiologiát („az okot megadó magyarázat”). Az „okok”, melyeket Poszeidóniosz megállapít,
arisztotelészi hatást mutatnak (pl. cél, aktív erő, anyag). Természetfilozófiáját az aktív és a passzív
princípium hagyományos sztoikus megkülönböztetésére alapozza. Mesterével ellentétben
hangsúlyozza a kozmikus folyamat egységét és a mindenséget összefűző oksági relációkat, a
kozmikus szümpatheiát. Az emberi történelem eseményeit is a világot kormányzó isteni értelem
műveként értelmezi. Kozmológiája eltér Panaitioszétól, okságelmélete alapján a jóslás lehetőségét is
elfogadja. A pszichológia terén azonban közel áll hozzá: ő is elveti a monisztikus pszichológiát, és –
legalábbis az i. sz. 2. századi orvos-filozófus, Galénosz értelmezésében (Hippokratész és Platón
nézeteiről 4–5. könyv) – átveszi a lélek három részre osztását Platóntól. Pszichológiájának etikai
következményei is vannak: a lélek irracionális részeinek megszelídítésére a zenét, a ritmust és a
szoktatást javasolja. Poszeidónioszra ugyanúgy jellemző az eklekticizmus, mint mesterére.

      A következő, műveiből is ismert jelentős sztoikus, a hispániai Cordubából származó Seneca (i. e.
1–i. sz. 65) tevékenysége már a császárkorra esik. Több filozófiai mestere volt: az újpüthagoreus
Szotión, Papirius Fabianus, az újpüthagoreussztoikus Sextus-iskola követője, a cinikus Démétriosz,
valamint a sztoikus Attalosz. Számos irodalmi művet, tragédiát írt. Filozófiai munkássága terjedelmes:
két hosszabb értekezés (A jótéteményekről, A nagylelkűségről), tucatnyi rövidebb etikai témájú írás
(pl. Az élet rövidségéről, A gondviselésről, A haragról, Vigasztalások), az Erkölcsi levelek című
terjedelmes levélgyűjtemény, valamint a Természettudományos vizsgálódások című munka, mely
meteorológiával, csillagászattal, geológiával foglalkozik, és teológiai kérdéseket is érint. Seneca aktív
politikus volt, Nero császár nevelője és tanácsadója, Nero egy idő után eltávolította környezetéből,
majd meggyanúsította a Piso-összeesküvésben való részvétellel, és öngyilkosságra kényszerítette.
Seneca filozófiájának központi része – az erkölcstan – sztoikus, de emellett számos más elemet beépít
gondolatvilágába, például a platóni pszichológiát, sőt az epikureus etika bizonyos elemeit is.
Filozófiája érezhetően római jellegű, ez megnyilvánul mind a politikai tapasztalatok lecsapódásában,
mind a hagyományos római értékek melletti elkötelezettségében, mind etikai érdeklődésében, mind
pedig rétorizált előadásmódjában. A sztoicizmus Seneca kezén személyes életfilozófiává alakul,
melyben nagy szerepet játszik a reflexió és a hozzá kapcsolódó irodalmi műfajok, amilyen a levél.

      Epiktétosz (i. sz. 50–130) az egyik legnagyobb hatású császárkori sztoikus. A phrügiai
Hierapoliszból származott, Nero befolyásos emberének, Epaphroditosznak a rabszolgája volt, aki
idővel felszabadította. Epiktétosz a sztoikus (és római szenátor) Musonius Rufus tanítványa volt.
Amikor i. sz. 93-ban minden filozófust császári rendelet utasított ki Itáliából, Epiktétosz elhagyta
Rómát és Nikopoliszban nyitott iskolát, melyet a következő évtizedekben a tanulni vágyó fiatalok
mellett római előkelőségek is látogattak. Epiktétosz iskolájában logikát és egyéb filozófiai tárgyakat is
oktatott, a hangsúly azonban az etikára esett. Tanítását nem ő maga, hanem tanítványa, a
politikusként és történetíróként is ismert Arrhianosz jegyezte le. A terjedelmesebb változat,
a Beszélgetések négy könyve mellett – melyek stílusát a sztoikus doktrinális kifejtés, a cinikus
erkölcstanítók buzdító-feddő beszédmódja és a szókratészi cáfolat kombinációjaként jellemezhetjük
– Arrhianosz egy tömör kompendiumban, a Kézikönyvecskében is összefoglalja az epiktétoszi etika
vázát. Epiktétoszra nem jellemző a kor más gondolkodóinál megfigyelhető eklekticimus, sztoicizmusa
azonban sajátos hangsúlyokkal bír. Nagy szerepet szán Szókratész példájának, valamint kapcsolódik a
cinikus hagyományhoz. Ez az iskolaalapító Zénónra is jellemző, bár később az iskola fő irányvonala
próbált szabadulni a cinikus elemektől. Epiktétosz gondolkodásának középpontjában az autonómia
kérdése áll. Az elérendő célt a külvilágtól való teljes függetlenségben, a
szabadságban (eleutheria) látja. Ahhoz, hogy szabaddá váljunk, világosan különbséget kell tennünk
azon dolgok között, melyek a mi hatalmunkban vannak (eph’ hémin), és amelyek nincsenek a
hatalmunkban. Az utóbbi kategóriába gyakorlatilag minden beletartozik, például vagyonunk,
társadalmi megbecsültségünk, hazánk és szeretteink sorsa, egészségünk és életünk. A külső dolgokkal
és a külvilágból eredő képzetekkel ellentétben a mi hatalmunkban van „a képzetek
használata” (khrészisz phantaszión), vagyis képzeteink értelmezése, értékelése és a rájuk adott válasz.
A tőlünk függő dolgok köre nem terjed túl belső világunkon: ez az a tér, ahol semmilyen módon nem
kényszeríthet és nem akadályozhat bennünket senki. Valódi énünket, belső világunkat Epiktétosz
gyakran a proaireszisz1 szóval jelöli. A szabadság, amely Epiktétosz szemében a legfőbb érték,
azonban nem a külső és belső tényezőktől egyaránt független döntés lehetőségét jelenti, hanem azt,
hogy akaratunkat (proaireszisz) összhangba hozzuk „Zeusz akaratával”, vagyis a külső események
menetét elfogadva egyedül belső világunknak tulajdonítunk valódi fontosságot. A külvilág és belső
világunk megkülönböztetése, az „önmagunk felé fordulás” (episztrophé eisz heauton), valamint belső
világunk formálásának Epiktétosz által javasolt pszichológiai technikái tovább élnek a későbbi
antikvitásban, az újplatonizmusban és a kereszténységben is nagy jelentőségre tesznek szert.

      Marcus Aurelius (121–180) császár szintén többször hivatkozik Epiktétoszra. Filozófiai műve,
az Elmélkedések (a hagyományozott cím szó szerint: Önmagamhoz) nem publikálásra szánt mű,
hanem a császár meditációinak személyes dokumentuma, egyfajta spirituális napló.
Az Elmélekedések első könyvében Marcus neveltetéséről ad számot, a továbbiakban különösebb
rendszer nélkül írja le reflexióit a mindenség természetéről és az ember helyéről a mindenségben.
Marcus egyértelműen elkötelezett a sztoicizmus iránt, de nem törekszik ortodoxiára: Epiktétosz
mellett Platóntól és Hérakleitosztól is idéz, mindazt felhasználja, ami morális épülését szolgálja. A
világot rendezett, az isteni gondviselés által irányított egészként értelmezi, elfogadja a hagyományos
sztoikus fátumelméletet. Magas morális elvárásokat támaszt önmagával szemben, eleget kíván tenni
embertársai és az istenek iránti kötelezettségeinek. Nem reménykedik azonban abban, hogy ezzel
megváltoztathatja a dolgok menetét vagy jobbá tehetné embertársait. A rossz eredetére adott
hagyományos sztoikus magyarázatokkal vigasztalja magát, mely szerint a rossz a jó mellékterméke,
illetve a mindenség szükségszerű összetevője, mely egészében jó.

      A császárkori sztoicizmus nem korlátozódott a gyakorlati etikára, jóllehet fennmaradt forrásaink
többsége ilyen jellegű írás. Vannak azonban jelei annak, hogy az irányzaton belül tovább folytatódott
a komoly elméleti kutatás: a platonikus Plutarkhosz és a peripatetikus aphrodisziaszi Alexandrosz a
sztoikus tanításoknak gyakran újabb változatait kritizálják. Jó példa erre Hieroklész (virágkora i. sz.
120 körül), akinek Az etika elemei című műve papiruszon került elő. Az oikeiószisz-elmélet általa
kidolgozott változatára már korábban utaltunk. Hieroklész komoly pszichológiai alapozással látja el
etikáját. Értekezése inkább hasonlít a régebbi sztoikusok elemző kifejtéseire, mint kortársainak
morális intelmeire. Kleomédész (i. sz. 2. század) Égi jelenségek című munkája a sztoikus kozmológia
kifejtését is tartalmazza, továbbá csillagászati és földrajzi modellt dolgoz ki. A szerző nagymértékben
épít Poszeidóniosz munkásságára. Az i. sz. 3. század közepétől a sztoicizmus mint önálló gondolkodási
irány eltűnik a színről, számos eleme bekerül viszont Plótinosz újplatonikus filozófiai szintézisébe.

Plutarkhosz (kb. i. sz. 45–125) A középső platonizmus jelentős képviselője. A boiótiai Khairóneia
szülötte, az ottani platonikus kör vezetője, Apollón papja Delphoiban. Irodalmi munkássága széles
körű (pl. Párhuzamos életrajzok). Filozófiai műveinek egy része sztoikusok és epikureusok elleni
vitairat (A sztoikusok ellentmondásai, A közös fogalmakról a sztoikusok ellen; Arról, hogy nem
élhetünk boldogan Epikuroszt követve, Kolótész ellen). Filozófiai nézeteit számos dialógusban, illetve
értekezésben fejti ki. E munkái sokszor görög és keleti vallási hagyományokhoz kapcsolódnak (pl. A
delphoi E-ról; Iszisz és Oszirisz), Platón-szövegek által felvetett kérdéseket tárgyalnak (A lélek
teremtése a Timaioszban; Platóni problémák; Szókratész daimónja), vagy egyszerűen egy kérdést
fejtenek ki (Az erkölcsi erényről). A szkeptikus Akadémiát a platóni hagyomány részének tekinti. A
sztoikusokkal ellenséges, ám peripatetikus tanításokat beépít filozófiájába.
1
 proaireszisz = elhatározás, választás, akarat. Az elhatározás Arisztotelész etikájának központi
fogalma, a sztoikus hagyományban – úgy tűnik – Epiktétosz előtt kevéssé használják.

1.5.3. Az i. e. 1. század és a császárkor epikureusai
Az epikureus hagyományra jellemző a konzervativizmus, itt a sztoikusok látványos újításaihoz fogható
új doktrinális fejleményeket nem találunk. A későbbi epikureusok persze sajátos hangsúlyokkal látják
el a hagyományos tanítást. Az i. e. 1. századból származó szövegek rendkívül fontos források, hiszen
egybefüggő, részletes kifejtését adják az epikureus tanoknak.

      Philodémosz (i. e 110–40 körül) Epikurosz azon kevés követői közé tartozik, akinek filozófiáját
alaposabban ismerjük. Philodémosz a szíriai Gadarából származik, Athénban szidóni Zénón tanítványa
volt, majd Rómába ment, ahol patrónusa Caesar apósa, Piso lett. Könyvtárát a herculaneumi Piso-
villában a Vezúv i. sz. 79-es kitörésekor betemette a hamu, így írásai részben megőrződtek
(ugyancsak ebből a leletből ismerjük Epikurosz A természetről című művének töredékeit).
Philodémosz elsősorban etikai, teológiai és művészetelméleti kérdésekkel foglalkozott (A haragról, A
halálról, A szókimondásról; Az istenekről, A jámborságról; Rétorika, A költészetről, A zenéről);
fennmaradt egy ismeretelméleti értekezése is (A jelekről). Filozófiatörténeti munkái értékes források
a Sztoa és az Akadémia történetére nézve. Philodémosz az epikureusokra jellemző módon
ragaszkodik az iskolaalapító tanításához, de azt a kortárs viták összefüggésében fogalmazza újra, és
próbálja megválaszolni a szkeptikusok és a sztoikusok ellenvetéseit.
     Titus Lucretius Carus (i. e. 1. század első fele) latinul írt A természetről (De rerum natura, VI
könyv) hexameteres tankölteményt. E munka az epikureus filozófia egyik legfontosabb forrása.
Művének címzettje egy Memmius nevű római arisztokrata, aki Catullust is pártfogolta. A költemény
irodalmi remekmű, formáját tekintve sokat köszönhet Empedoklész tankölteményének.
Feltételezések szerint híven követi Epikurosz tanításának mérvadó megfogalmazását, A
természetről írott munkát. A fizikát és a pszichológiát állítja előtérbe, az etikai tanítás nem kifejtett
témaként, hanem mögöttes motivációként van jelen: az epikureus elmélet elsajátításával
megszabadulhatunk az irracionális halálfélelemtől, és biztosíthatjuk a lélek zavartalanságát.

      Oinoandai Diogenész (i. sz. 2. század) egy sétacsarnok mintegy 100 méteres falán kőbe vésette
műveit és Epikurosz néhány szövegét. Diogenész oszlopcsarnoka a felirat bevezetése szerint a
szenvedő emberiség számára kínál orvosságot. Fizikai, csillagászati, lélektani, teológiai és etikai
kérdéseket tárgyal, egyik értekezése az öregségről szól. Némelyik munkája dialógusformában íródott.
Hevesen kritizálja a rivális filozófiai irányokat („a szókratikusokat”, akik közé a platonikusok mellett a
sztoikusokat és a peripatetikusokat is besorolja). Személyes dokumentumok is szerepelnek a
feliraton, például levelei és végrendelete. Ő az utolsó ismert antik epikureus.

1.5.4. Az i. e. 1. század és a császárkor arisztotelianizmusa
Az i. e. 1. században az arisztotelianizmus új korszaka vette kezdetét az i. e. 3. század közepétől
megfigyelhető hanyatlás után. Az athéni iskola működésének folytonossága az i. e. 1. század elején
megszakadt, ezzel Athén elvesztette az arisztoteliánus filozófia fő központjának szerepét. A másik
lényeges fejlemény, hogy rhodoszi Andronikosz megszerkesztette Arisztotelész „ezoterikus”, az
iskolán belüli tevékenységéhez kapcsolódó iratainak kiadását (egyesek szerint i. e. 40–20 között,
mások szerint i. e. 60 körül). Az arisztotelianizmus ismét virágzásnak indult, és kommentálni kezdték a
műveket. Az Arisztotelész-reneszánsz beleillik a kor szellemi életének általános tendenciáiba: a
platonikusok, újpüthagoreusok és mások is igyekeztek visszanyúlni a „régiekhez”. Maga Andronikosz
és tanítványa, szidóni Boéthosz kommentárt írt a Kategóriákhoz, és talán más művekhez is. A korai
Arisztotelész-kommentátorok közül Aszpasziosz és Adrasztosz (i. sz. 2. század első fele-közepe) egyes
művei maradtak fenn. A kommentátorok igyekeztek Arisztotelész filozófiáját zárt, egységes
tanrendszerként bemutatni, csupán azon pontokon mentek túl a mester tanításán, amelyeken ezt a
rivális iskolákkal folytatott vita kikényszerítette. A császárkor első évszázadaiból ismerünk a
peripatetikus filozófia különféle területeiről készült összefoglalásokat is, amilyen Areiosz Didümoszé
(természetfilozófia és etika) és damaszkoszi Nikolaoszé (kozmológia), Apuleiusé vagy Galénoszé
(logika). Az arisztotelészi iratok között fennmaradt, A világról című kozmológiai és teológiai értekezés
is ebben a korban keletkezhetett.

     Aphrodisziaszi Alexandrosz (i. sz. 200 körül) a legjelentősebb antik peripatetikus kommentátor.
A kis-ázsiai Káriából, Aphrodisziaszból származik, Athénban tevékenykedett, a Marcus Aurelius által
176-ban alapított négy filozófiai katedra egyikét töltötte be a peripatetikus filozófia tanáraként (198–
209 között nevezték ki). Fennmaradt munkái a következő Arisztotelész-műveket magyarázzák: Első
analitika I, Topika, Meteorológia, Az érzékelés, Metafizika I–V. Önálló értekezéseket is írt, ilyen A
keveredésről, A lélekről, az Etikai problémák és A végzetről (Alexandrosz neve alatt további munkákat
is hagyományoztak, melyeket nem szokás hitelesnek elfogadni). Az utóbbi munka azért érdekes, mert
egy Arisztotelész által nem tárgyalt kérdésben – a sztoikus determinizmus ellenében – kísérel meg az
arisztotelészi filozófia elveinek megfelelő álláspontot kidolgozni. Fontos továbbá az arisztotelészi
produktív értelem tanának értelmezése. A nousz poiétikoszt Alexandrosz Istennel azonosítja, és
tagadja a személyes halhatatlanságot.

     Alexandrosz az utolsó tisztán peripatetikus kommentátor, halála után az arisztoteliánus
filozófiát gyakorlatilag magába olvasztja a platonizmus (a peripatetikus elemek beépítésének már
Antiokhosznál és Alkinoosznál is vannak előzményei). Ezen a ponton érdemes átlépnünk az ebben a
részben vizsgált korszak határát, és utalnunk a későbbi császárkor fejleményeire. Plótinosz (205–
270) iskolájában gyakran Arisztotelész és a peripatetikus kommentátorok szövegei adták a viták
kiindulópontját. Plótinosz számos arisztotelészi elemet épített filozófiájába (pl. az isteni Értelem
tanát), ugyanakkor számos kérdésben részletes és kemény kritikával illeti Arisztotelészt.
Tanítványa, Porphüriosz (234–305) szilárdítja meg az Arisztotelész-magyarázat helyét az újplatonikus
oktatásban. Porphüriosz Bevezetés (Eiszagógé) című munkája, mely az arisztotelészi logikához íródott,
az újplatonikus képzés egyik alapszövege lett; Porphüriosz a Kategóriákat és Arisztotelész más műveit
is kommentálta. A későbbi újplatonizmus mérvadó tekintélye, Iamblikhosz (245–325) ugyancsak
fontos szerepet szánt az oktatásban Arisztotelésznek. Nyomukban az újplatonikusok hosszú sora
magyarázta Arisztotelészt – a ránk maradt ókori Arisztotelész-kommentárok túlnyomó többsége
tőlük származik. A császárkori kommentátorok közül egyedül Themisztiosz (i. sz. 317–388) nem
sorolható az újplatonizmushoz. Themisztiosz parafrázisokat írt Arisztotelész több művéhez; e
kommentárok nem távolodnak túl messze a magyarázott szövegtől, olykor azonban ő is jelét adja a
kortárs újplatonikus viták ismeretének. Az újplatonikus kommentátorok exegetikai módszereiről és az
arisztotelészi filozófiának a képzési rendben elfoglalt helyéről alább ejtünk majd szót. Az arisztotelészi
filozófia egy része a latin hagyományba is bekerült. Marius Victorinus (i. sz. 4. sz. közepe) lefordította
a Herméneutikát           és      a Topikát,      valamint    Porphüriosz Bevezetését      és Kategóriák-
kommentárját. Boëthius (480–525) lefordította a Bevezetést valamint Arisztotelész Organonját,
kommentárokat       írt        Porphüriosz     munkájához,   a Kategóriákhoz,   a Herméneutikához      és
az Organon további könyveihez.
1.5.4. Az i. e. 1. század és a császárkor arisztotelianizmusa

1.5.5. Az újpürrhonizmus
Az előző részben szó esett larisszai Philónról, akivel az Akadémia szkeptikus korszaka véget ér. Philón
– noha tagadta a sztoikusok „megragadó képzetének” létét – elismerte a tudás lehetőségét, és
valószínűségük alapján rangsorolta a nézeteket. Erre a fordulatra többféle módon reagáltak az
iskolában. Az egyik reakció Ciceróé, aki érett kori filozófiai műveiben nagyjából a philóni álláspont
keretei között mozog. A másik aszkalóni Antiokhoszé, aki nyíltan visszatér a dogmatizmushoz. A
harmadik fajta válasz knósszoszi Ainészidémoszé (i. e. 1. század), aki fenntartja az Akadémia korábbi
radikális szkepticizmusát, kiválik az iskolából, és „pürrhonizmus” néven új irányzatot alapít.
Ainészidémosz tevékenységéről keveset tudunk. Pürrhóni érvelések című munkájának bizánci
kivonata maradt fenn, emellett főképp Sextus Empiricus közvetítésével ismerjük érveit. Kapcsolatban
volt az empirista orvosi irányzattal. A szkepticizmus és az empirista orvoslás közötti kapcsolat hosszú
ideig fennmaradt, a későbbi újpürrhonisták többségükben az empirista irányhoz tartozó orvosok
voltak. Diogenész Laertiosz szerint Agrippa nevéhez fűződik „az ítéletfelfüggesztés öt módja”, Sextus
Empiricus azonban nem említi e filozófust, hanem általában „az újabbaknak” tulajdonítja e módokat.
Az újpürrhonizmus fontos képviselője Sextus Empiricus (i. sz. 2. század). Terjedelmes művek
maradtak fenn tőle: a Pürrhóni vázlatok három könyvben és A tanítók ellen 11 könyvben. E
művekben összegzi a korábbi szkeptikus tradíciót, kifejti a pürrhóni szkepszis alapelveit és a
dogmatikus filozófiai álláspontok rendszeres cáfolatát adja. Sextus különbséget tesz az akadémiai
szkepticizmus és a pürrhóni szkepticizmus között. Az újpürrhonizmus valójában nyilvánvalóan
támaszkodik a szkeptikus Akadémiára, a két hagyomány erre az időre egybeolvadt. Vizsgáljuk meg az
újpürrhonista filozófia főbb vonásait Sextus szövegei alapján.

     Az irányzatot névadójával rokonítja, hogy a filozófiával a lélek zavartalan állapotát kívánja
biztosítani, aminek fő akadályát a vélekedésekben és kitüntetetten a jóra és a rosszra vonatkozó
vélekedésekben látja.

     Sextus Empiricus szerint az irányzat legjellemzőbb eljárása a szembeállítás; hol tapasztalatokat
(Sextus kifejezésével: jelenségeket) állítanak szembe jelenségekkel, hol nézeteket vagy érveket
nézetekkel vagy érvekkel, hol tapasztalatokat nézetekkel vagy érvekkel. Az eredmény: kiderül, hogy
az egyes megfigyelések vagy kijelentések egymással egyenlő súlyúak, tehát logikusan adódik az
ítéletfelfüggesztés, aminek következtében pedig beáll a lélek zavartalan állapota.

     Hogy miben állnak ezek a szembeállítások, az világosabbá válik a szkeptikus érvelési módokon
vagy gondolatmeneteken (görögül: troposzokon) keresztül, amelyek mind az ítélet felfüggesztéséhez
vezetnek. Ainészidémosztól, az első újpürrhonikustól származik az úgynevezett tíz troposz. Ezek a
következők:

1.      Az élőlények változatosságán alapuló: a különböző élőlények ugyanazt a dolgot eltérően
érzékelik (pl. mi jó ízű, mi nem); tehát magával a dologgal kapcsolatban fel kell függesztenünk
ítéletünket.
2.      Az emberek különbözőségén alapuló: a különböző emberi egyedek máshogy érzékelik
ugyanazt a dolgot, a különböző népek másban lelik élvezetüket; tehát magával a dologgal
kapcsolatban fel kell függesztenünk ítéletünket.
3.      Az érzékek különbözőségén alapuló: ugyanaz a dolog akár egyazon ember más-más
érzékszervei számára máshogy jelenik meg; tehát ...
4.      Az állapotokon alapuló: ugyanaz az ember ugyanazt a tárgyat másképpen érzékeli különböző
állapotaiban (pl. fiatalon vagy öregen, betegen vagy egészségesen, józanul vagy részegen); tehát ...
5.      A távolságon és helyzeten alapuló: ugyanazt a tárgyat különböző távolságról vagy helyzetből
másképpen érzékeljük (pl. a hajó távolról mozdulatlannak és kicsinek tűnik, közelről pedig úgy látjuk,
hogy nagy és kicsi); tehát ...
6.      A keveredésen alapuló: ugyanazt a tárgyat más közegben másnak és másnak érzékeljük: (pl.
levegőben és vízben); tehát ...
7.      A mennyiségen és szerkezeten alapuló: ugyanaz a dolog másképp hat érzékeinkre vagy akár
szervezetünkre, ha megváltoztatjuk a mennyiségét vagy szerkezetét (pl. ugyanaz a gyógyszer eltérő
adagokban másképpen hat, másképp néz ki az aranytömb, mint az aranypor); tehát ...
8.      A viszonyon alapuló: minden tárgy valamilyen viszonyban van a) a megítélővel, b) a
tapasztalat más tárgyaival, ezért a) minden megítélő számára máshogy jelenik meg (lásd 1–2.
troposz), b) a megismerés különböző tárgyaihoz képest gondoljuk el ilyennek vagy olyannak (pl. a bal
oldalihoz képest jobb oldali, a rosszhoz képest jó, a fiúhoz képest apa); tehát...
9.      Az előfordulás sűrűségén alapuló: a megismerés tárgya erősebben hat ránk, ha ritkán vagy
először találkozunk vele és gyengébben, ha szokásossá válik (pl. egy kisebb földrengés);
10.     Az életvitelen, szokásokon, törvényeken, mitikus meggyőződéseken és dogmatikus
felfogásokon alapuló: a) különböző népek szokásai és törvényei mást és mást ítélnek jónak, illetve
rossznak; tehát, hogy önmagában mi jó, mi rossz, afelől fel kell függesztenünk ítéletünket; b) a
különböző népek mítoszai és a különböző iskolák természetfilozófiai tanításai szintúgy eltérnek
egymástól; tehát magával az istenek és a természet mibenlétével kapcsolatban fel kell függesztenünk
ítéletünket.

      Mint látjuk, a szembeállítás állandó eleme mindegyik ainészidémoszi troposznak, legyen szó
akár tapasztalatokról, akár gondolatokról.
      Agrippa öt troposza az ainészidémosziakkal szemben elsősorban a filozófiai megismerésre
koncentrál. Ezek a következők:

1.      A véleménykülönbségen alapuló: valamely vizsgált gyakorlati vagy elméleti tárgy körül
eldöntetlen vita folyik; tehát a tárggyal kapcsolatban fel kell függesztenünk ítéletünket.
2.      A végtelen regresszuson alapuló: amikor a vizsgált tárggyal kapcsolatos kijelentésünk
magyarázatául szolgáló kijelentés újabb kijelentést követel meg magyarázatul és így tovább a
végtelenségig; tehát a tárggyal kapcsolatban fel kell függesztenünk ítéletünket.
3.      A viszonyon alapuló: lényegében azonos a nyolcadik ainészidémoszi troposszal.
4.      Az előfeltételezésen alapuló: amikor a végtelen regresszust egy alá nem támasztott
kijelentéssel le akarjuk zárni;
5.      A körkörös érvelésen alapuló: amikor a kijelentésünk alátámasztására felhozott érvünk éppen
az alátámasztandó kijelentés alátámasztására szorul.

      Az első troposz valójában feltételezi a másodikat és az ötödiket. A véleménykülönbség ugyanis
Agrippa szerint azért bizonyul rendre eldöntetlennek, mert ha meg akarjuk találni azt a gondolatot
vagy érzéki tapasztalatot, ami alapján a vita eldönthető lenne, minduntalan vagy végtelen
regresszushoz, vagy egy tovább nem bizonyított előfeltételhez jutunk.
     Szemben Ainészidémosz troposzaival, ezek az érvelési módok nem tartalmaznak szembeállítást,
viszont eszközül szolgálnak az egymásnak ellentmondó filozófiai tézisek szembeállításában: általuk
kérdőjelezhető meg egymás után a két ellentétes tézis hitelessége, hogy ezzel világossá váljon a
közöttük fennálló egyenértékűség. Az újpürrhonikusok elsősorban a következő kérdésekben
alkalmazták ezt az eljárást: az igazság és az igazságkritérium, az okság, a bizonyítás; a jelek léte
(elsősorban az úgynevezett rámutató jeleké; ezek érzékelhető jelenségek, amelyek egyes dogmatikus
iskolák szerint természettől fogva érzékelhetetlen dolgok létére, lényegére, milyenségére,
működésére mutatnak rá, mint például a test tulajdonságai a lélek tevékenységére), az istenek léte és
gondviselése. Az eredmény soha nem a cáfolás, legyen szó akár az igazságkritérium létéről, hanem
csak annak beláttatása, hogy a kérdésben egyforma súlyú érvek szólnak az igen és a nem mellett. Az
újpürrhonikusok hitvallása szerint az érvek egyenlő súlyának kimutatása nem feltétlen cél; a
troposzok tesztje a legalkalmasabb eszköz lenne az adott kérdés eldöntésére is. Ráadásul a
dogmatikus meggyőződéseket mindig azok premisszájából kiindulva hiteltelenítik, és az
egyenértékűséget, valamint az ítélet felfüggesztésének követelményét szigorúan csak a vizsgált
kérdésre terjesztik ki. Nem állítják hát általánosságban a megismerés lehetetlenségét, azaz –
szemben az akadémiai szkepticizmussal – nem esnek a negatív dogmatizmus vétkébe.

     Az újpürrhonikus irányzat is beszélt „meggyőző képzetről”, ám, amint azt Sextus Empiricus
hangoztatja is, „meggyőződve lenni” náluk azt jelenti, hogy „nem ellenállni, hanem minden odaadás
és erőteljes hajlandóság nélkül követni”. Ebben Arkeszilaosz szemléletéhez állnak közel, eltérnek
azonban Karneadésztól, akinél a meggyőző képzet elfogadása – legalábbis annak második és
harmadik szintjén, az elme összpontosításával – ahogy az őt bíráló Sextus Empiricus értelmezi –:
választással jár. Ennek megfelelően az újpürrhonikusok a következőképpen válaszolnak arra a
kérdésre, hogy miként tevékenykedhet a szkeptikus: rezzenéstelen lélekkel, igaznak minősítés és a
legkisebb érzelmi elköteleződés nélkül követi a természet útmutatását (pl. utódokat nemz és nevel),
a kényszerítő külső hatásokat (pl. befűt, ha hideg van), az aktuális törvényeket és szokásokat,
valamint a mesterségek elsajátított szabályait.

     Mindazonáltal két ponton úgy tűnik, hogy Sextus kissé eltúlozza a két irányzat közötti
különbséget. Először is elismeri, hogy léteznek az úgynevezett felidéző jelek, vagyis azt, hogy ha két
világos jelenség rendszeresen egyszerre tapasztalható, akkor az egyik előfordulásából ideiglenes
jelleggel és a bizonyosság igénye nélkül következtethetünk, sőt előrejelzéseket tehetünk a másik
előfordulására, és bizonyos általános szabályokat is megfogalmazhatunk velük kapcsolatban. Ez az
eljárás, amelyet az egyébként az úgynevezett módszertani iskolához tartozó Sextus valószínűleg az
empirikus iskolától vesz át, erősen emlékeztet az újakadémiai probabilizmusra; nehéz megmondani,
miért kell hozzá „gyengébb hajlandóság”, mint a probabilista valószínűsítéshez. Másodszor: hogyan
képzelhető el, hogy a pürrhonikus mindenféle elköteleződés nélkül részesíti előnyben a saját
szkeptikus érveit a velük megcáfolt kijelentéseknél?
1.5.5. Az újpürrhonizmus

1.5.6. Probabilizmus és eklektikus platonizmus a szkeptikus
Akadémia felbomlása után: Cicero és Antiokhosz
A radikális szkepticizmushoz visszatérő Ainészidémoszhoz hasonlóan larisszai Philón tanítására
reagált Cicero és Antiokhosz is: az előbbi Philón probabilista módszerét alkalmazza, az utóbbi viszont
következetesen dogmatikus álláspontot dolgoz ki, platonikus, sztoikus és peripatetikus elemeket
olvasztva egybe. Vizsgáljuk meg most e válaszokat kissé közelebbről.

     Marcus Tullius Cicero (i. e. 106–43) a kései köztársaságkor legjelentősebb politikusai közé
tartozott, emellett a római szónoklás legnagyobbja. Filozófiai tevékenysége is jelentős, talán a
legtöbbet tette a filozófia Rómában való meghonosításáért. Alaposan megismerkedik korának fontos
filozófiai irányzataival: gyermekkorában az epikureus Phaidrosz tanítja, i. e. 87-ben larisszai Philónt
hallgatja Rómában, a sztoikus Diodotoszt házi filozófusául fogadja, 79-ben újra Görögországba utazik,
ahol Athénban aszkalóni Antiokhoszt, majd Rhodosz szigetén a sztoikus Poszeidónioszt hallgatja. A
következő években politikai tevékenysége mellett szónoki és államelméleti művein dolgozik (Az
állam, A törvények). A köztársaság bukása után, Caesar uralma alatt visszavonul a politikától, újabb
retorikai műveket ír, valamint A sztoikusok paradoxonai című munkácskát. Filozófiai műveinek
többségét lányának halála után, hihetetlenül rövid idő alatt írta (i. e. 45–43): e korszakba tartozik
a Vigasztalás, a Hortensius, az Akadémikus könyvek, A legfőbb jóról és a legfőbb rosszról, Az istenek
természetéről, A jóslásról, A végzetről és A kötelességekről. Cicero érett kori műveiben Philónéhoz
hasonló álláspontot foglal el, és a probabilizmus akadémiai hagyományához csatlakozik. Nem fogadja
el a sztoikus episztemológia alapjául szolgáló megragadó képzet létét, viszont úgy véli, a különféle
álláspontokat valószínűségük szerint rangsorolhatjuk. Műveit dialógusformában írja. Az akadémiai
hagyományban        gyökerező in   utramque   partem    disputatio módszerével    vizsgálja   meg    az
álláspontokat, ütköztetve a különböző iskolák képviselőit. A nézetek ütköztetésének célja nála nem
annak igazolása, hogy nem lehetséges tudás: kellő óvatossággal elkötelezi magát a legvalószínűbbnek
tűnő álláspont mellett. Ezen a módon beépítheti gondolkodásába a sztoikus kozmológia és teológia
elemeit: véleménye szerint a világ isteni gondviselés alatt áll, és a lehető legjobb módon van
elrendezve. Hasonló értelemben kötelezi el magát a sztoikus etika és államelmélet, valamint a
hagyományos római értékek sajátos kombinációja mellett. A probabilizmusnak és a különféle
álláspontokat rendszeresen végigvizsgáló módszerének van egy további haszna: ily módon alkalma
van polgártársait megismertetni a görög filozófia irányaival. Cicerónak ez is kifejezetten célja volt.
Ezen a téren tevékenysége rendkívül sikeresnek bizonyult: ő vetette meg a latin filozófiai
terminológia alapjait, és az ő szövegei váltak a latin nyelvű filozófiai hagyomány legfontosabb
kiindulópontjává.

     Antiokhosz (kb. i. e. 130–68) a palesztinai Aszkalón szülötte. Mestere a szkeptikus Akadémia
utolsó vezetője, larisszai Philón volt, akivel vitába keveredett az iskolából való kiválása
után (Szószosz). A 80-as évek elején önálló iskolát alapított, melyet – a szkeptikus Akadémiával való
szembenállásának jelzésére – „Régi Akadémiának” nevezett. Patrónusa Lucullus volt, kapcsolatban
állt Ciceróval is. Nézeteit főképp Cicero műveiből ismerjük. A szkepszissel szemben „dogmatikus”
platonizmust alakít ki, mely bizonyos Platón-dialógusokra támaszkodik, továbbá sztoikus és
arisztotelészi tanításokat is magába olvaszt. Eljárását azzal indokolja, hogy a Peripatosz és a Sztoa
filozófiája lényegében megegyezik az Akadémia eredeti tanításával. Ez a felfogás modern
perspektívából durva túlzásnak tűnik, ám Antiokhosz tényleges kapcsolatokra mutathat rá az iskolák
között (Arisztotelész gondolkodása számos pontban kötődik Platónéhoz; kitioni Zénón egyik mestere
az akadémikus Polemón volt, akinek tanítása csakugyan befolyásolta a sztoikus kozmológia, teológia
és etika alaptételeit). Sokak szerint a középső platonizmus első képviselője, ám Antiokhosznál
hiányzik a középső platonizmusra jellemző spirituális beállítottság, a későbbi platonikusok pedig
kevéssé hivatkoznak rá.
1.5.6. Probabilizmus és eklektikus platonizmus a szkeptikus Akadémia felbomlása után:
Cicero és Antiokhosz

1.5.7. A középső platonizmus
A „középső platonizmus” terminus a platonizmus történetének az i. e. 1. századtól Plótinoszig terjedő
szakaszát jelöli a modern kutatásban. A középső platonizmust egyesek Poszidóniosztól, mások – mint
az imént említettük – Antiokhosztól, megint mások a platonikus-püthagoreus alexandriai Eudórosztól
(virágkora i. e. 25 körül) eredeztetik. Az utóbbinál a platonizmus spirituális vonása is felfedezhető.
Ennek ellenére az irány megjelenését nem érdemes egyetlen személyhez kötni, a platonizmus új
formáinak kialakulásában több filozófusnak is szerepe van.

      A platonizmus, sztoicizmus és arisztotelianizmus viszonya Antiokhosz után is sokáig vitakérdés
marad a platonikus hagyományban. Alkinoosz, Albinosz és Apuleius – Antiokhoszhoz hasonlóan –
arisztotelészi és sztoikus elemeket épít tanításába. Plutarkhosz viszont ellenséges a sztoikusokkal
szemben, Attikosz Arisztotelészt támadja, Numéniosz pedig mind a peripatetikusok, mind a
sztoikusok ellen heves polémiát folytat. Hasonlóképpen viták dúlnak a szkeptikus Akadémia
értékelése körül. Egyes platonikusok az Akadémia e korszakát törésnek, Platóntól való
„elpártolásnak” minősítik (Numéniosz). Mások a folytonosság mellett kardoskodnak, és felhasználják
az akadémiai szkepszis bizonyos elemeit (Plutarkhosz). Megjelenik az a különös felfogás is, mely
szerint az akadémiai szkepszis csak a sztoikusok érzékelésre alapozott ismeretelméletének hitelét
kívánta aláásni, az akadémikusok valójában e korban is őrzik az eredeti (dogmatikus) platóni tanítást.
Az i. e. 1. században Nigidius Figulus körében Rómában újjáéled a püthagoreizmus, mely az antikvitás
végéig fontos szál marad a filozófiai hagyomány szövedékében. Az újpüthagoreizmus elsősorban nem
a püthagoreusok eredeti tanítására, hanem Platón és az Óakadémia püthagoreizáló metafizikai
elgondolásaira épül, ily módon a püthagoreus és a platonikus elemek e hagyományban
kibogozhatatlanul összefonódnak. Egyes gondolkodók – például alexandriai Eudórosz és apameai
Numéniosz – azonosítják a két tradíciót, így Platónban egy még régibb hagyomány képviselőjét
tisztelhetik. (Az újpüthagoreizmusnak azonban van Platón-ellenes változata is; ennek termékei
lehetnek a Platónnal szembeni plágiumvádak.) A tanítás hagyományozásáról folytatott viták nem
tisztán történeti érdeklődésből fakadnak: az irányzat egyes képviselői az efféle történeti
konstrukciókkal saját platonizmusértelmezésük ortodoxiáját támasztják alá, illetve a rivális
interpretációkat kísérelik meg az eredeti tanoktól való elhajlásnak beállítani.
Albinosz (i. sz. 2. század) Gaiosz tanítványa, a Bevezetés Platón dialógusainak olvasásába c. mű
szerzője.

Attikosz (virágkora i. sz. 176 körül) Athénban tevékenykedett. Kommentálta a Timaioszt; e művében a
világnak temporális kezdetet tulajdonít. Vitairatban támadta az arisztotelizáló platonikusokat és
magát Arisztotelészt (például a kategóriaelméletet), bizonyos sztoikus elemeket azonban beépített
filozófiájába.

Eudórosz (virágkora i. sz. 25 körül) alexandriai platonikus-püthagoreus filozófus. Kommentálta Platón
Timaioszát. A platonizmus Arisztotelész-ellenes vonalához tartozik, részletesen kritizálta Arisztotelész
kategóriaelméletét és metafizikai tanait is. A filozófia rendszeres kifejtése című munkájának etikai
részéből Sztobaiosznál maradt fenn egy kivonat. Monista princípiumelméletet dolgozott ki; az ember
célját (Platón nyomán) az istenhez való hasonulásban látta.

Geraszai Nikomakhosz (i. sz. 2. század) újpüthagoreus matematikus és filozófus. Bevezetés az
aritmetikába és Összhangzattani kézikönyvecske címe munkái fennmaradtak; Az aritmetika
teológiája és a Püthagorasz élete című munkájából töredékeket ismerünk. A püthagoreus
számelméletet platonikus metafizikával elegyíti. Monista princípiumelméletet képvisel. Az
újplatonikusok kommentálják műveit, Boëthius elkészíti latin nyelvű változatukat.

Numéniosz (i. sz. 2. század) A középső platonizmus jelentős képviselője. A szíriai Apameiából
származik. Műveiből csupán töredékeket ismerünk. Azonosítja a püthagoraszi és a platóni tanítást, az
akadémiai szkepszist, az arisztotelészi filozófiát és a Sztoát viszont egyaránt elutasítja (Az
akadémikusok elpártolása Platóntól). Tanításának alátámasztására indiai, perzsa, egyiptomi, zsidó és
keresztény vallási tanításokra is hivatkozik. Teológiáját A jóról című művében fejti ki. Plótinosz és
későbbi platonikusok is merítenek tanításából.

Alkinoosz (i. sz. 2. század) A középső platonizmus tipikus képviselője. Életéről, tanárairól nem tudunk
semmit. Iskolafilozófus, A Platón tanítása című mű a platonikus filozófia rendszerező összefoglalása,
mely végighalad a filozófia valamennyi területén (a 19. században e művet Albinosznak
tulajdonították, ma e nézetet nem szokás elfogadni). A platóni dialógusokból kihámozható tanok közé
peripatetikus és sztoikus elemeket is vegyít.

      Több platonikus arra is kísérletet tesz, hogy a platonikus filozófia és különféle ősi – sokszor
keleti – vallási hagyományok összhangját kimutassa. Ezzel részint saját filozófiájuknak kívánnak
tekintélyt kölcsönözni, részint saját gondolkodásuk keretei között próbálják értelmezni „a barbárok
bölcsességét”, mely iránt élénk érdeklődés él a kor emberében. Plutarkhosz görög vallási
hagyományokról értekezik, egyiptomi mítoszok allegorikus magyarázatát adja (Iszisz és Oszirisz), és
perzsa vallási tanításokra is támaszkodik. Kelszosz (i. sz. 2. század) a keresztények (és zsidók) elleni
polémiájában a görög filozófiai hagyomány oldalán vonultatja fel az összes többi nép ősi
bölcsességét (Igaz beszéd). Numéniosz viszont a görög, perzsa, indiai, egyiptomi bölcsesség mellett
Mózesre, sőt Jézusra is hivatkozik (lásd különösen fr. 1; 9; 10a des Places). Ezek a szerzők – úgy tűnik
– a filozófia keretei között mozognak, és ebbe próbálnak vallási hagyományokat beilleszteni. Ennek
azonban a fordítottjával is találkozhatunk: a platonikus filozófiának vallási összefüggésbe való
átemelésével. Példaként említhetjük a zsidó Philón ószövetségi könyvekhez írott kommentárjait vagy
a hermetikus és gnosztikus iratokat.

      A vallásos irodalomból számunkra különösen fontos az i. sz. 2. század vége felé keletkezett Káld
kinyilatkoztatások című hexameteres költemény, mely a későbbi újplatonizmusban
megkérdőjelezhetetlen tekintély rangjára emelkedett. E munkát a kaldeus Iulianosz és fia, a
theurgista Iulianosz állította össze egy eksztázisban megnyilatkozó próféta vagy prófétanő szavai
alapján. A költeményben foglalt tanok középpontjában egy hierarchikus teológia áll, mely
megkülönbözteti az Atyát vagy első Értelmet a szemlélődő és teremtő aspektusra tagolódó második
Értelemtől. Az üdvözülés útjaként az ún. theurgiát ajánlja.

      Az eddig mondottakból világos, hogy a platonikus filozófiát nem választja el éles határ sem a
többi filozófiai irányzattól, sem a vallási gondolkodástól. Találhatunk azonban olyan kritériumot, mely
alkalmas a platonizmus fő áramának azonosítására: azok a gondolkodók sorolandók ide, akik
elfogadják Platón tekintélyét és a dialógusokból kinyerhető tanításokat tekintik a filozófiai igazság
legfőbb mércéjének. Felfogásuk szerint Platón filozófiája organikus egészet alkot, a teljes igazságot
magában foglalja (Attikosz, fr. 1 des Places; lásd Albinosz, Bevezetés 4. fej.). Persze a platonikus
hagyomány fő árama is igen nagy belső változatosságot mutat. A Platón-művekből nem egykönnyen
hámozható ki egyértelmű és rendszeres tanítás. A dialógusokat a különböző szerzők más és más
hagyományok fényében interpretálják, és eredményeik között jelentős eltérések vannak. Minden
esetben törekszenek azonban arra, hogy nézeteik helyességét a Platón-szövegek részleteivel
támasszák alá. A filozófiai reflexió elsődleges terepévé ily módon a szövegmagyarázat válik, és a
filozófiai nézeteltérések exegétikai viták formáját öltik. Az érdeklődés középpontjában ebben az
időben Platón nagy kozmológiai műve, a Timaiosz áll, mely már az Óakadémián is vitákat kavart.

A theurgia szó a theosz (isten) és az ergon („munka, tevékenység”) összetétele, azzal a céllal alkották
meg, hogy szembeállítsák az üdvözülést célzó újfajta gyakorlatot a „teológiával”, az istenről való
puszta beszéddel. Jelenthet mágikus eljárásokat, melyekkel megidézhetjük az isteni erőket, vagy
utalhat arra, hogy ezekkel az eljárásokkal elérhető az ember istenülése. A theurgia vallásos céllal
űzött mágia, rituálék rendszere, melynek révén elérhetjük a lélek megtisztulását és a természeti
anyagokon keresztül kapcsolatba léphetünk a velük rokon isteni erőkkel.

      A középplatonikusok számára a mindenség princípiumaira vonatkozó metafizikai kérdést
illetően is a Timaiosz az egyik mérvadó szöveg. A dialógus egy kézenfekvő és elterjedt olvasata szerint
a kozmosz három alapelvre vezethető vissza: 1. az alkotóra (a démiurgoszra), 2. a mintaképre, mely
magában foglalja az ideákat, valamint 3. a térre vagy anyagra (Apuleius, Platón és tanítása I.5–6;
Alkinoosz, Platón tanítása VIII–X.). A démiurgoszt Értelemként (Núsz) fogták fel (vö. Timaiosz 39E). A
kozmikus istenség Értelemként való azonosításában egyaránt támaszkodhattak Arisztotelész
(Met. XII.) és Xenokratész (fr. 15 Heinze/213 Isnardi Parente) teológiájára; e nézet gyökerei Platónnál,
Anaxagorasznál és Xenophanésznál keresendők. Ezzel a felfogással együtt jár az ideáknak az isteni
Értelem gondolataiként való értelmezése (Alkinoosz, i.m., IX.3; Philón, A világ teremtése 17. skk.). Ily
módon lényegében két princípiumot kapunk: 1. egy szellemi természetű aktív formaadó elvet, istent
és 2. a passzív, minőség nélküli anyagot. E dualista princípiumelmélet bizonyos rokonságot mutat a
sztoikusok tanával, mely szintén egy aktív és egy passzív princípiumot különböztet meg. Antiokhosz
efféle hasonlóságok alapján tekinthette azonosnak az akadémiai és a sztoikus tanítást (Lásd
Cicero, Akadémikus könyvek I.24–29). Emellett az anyagot alakító démiurgosz és az anyag a platóni
íratlan tanítás és az Óakadémia püthagoreizáló metafizikájának princípiumai, az Egy és a
meghatározatlan kettősség kozmikus szinten való megjelenéseként is felfogható. A princípiumelmélet
dualizmusával egyes platonikusoknál egy más értelemben vett dualizmus is társul: az anyagi elvet a
rossz princípiumaként értelmezik, továbbá kétféle – jó és rossz – világlelket is megkülönböztetnek
(Numéniosz, fr. 52 des Places; Plutarkhosz, A lélek keletkezése a Timaiosz szerint 1015E; vö.
Platón, Törvények 896E). Ennek a dualizmusnak védelmében különféle vallási hagyományokra is
hivatkozhattak, melyekben szerepet játszik a jó és a rossz harca (lásd Plutarkhosz, Iszisz és Oszirisz).
Az alexandriai Eudórosz azonban a platóni-püthagoreus dualista princípiumelméletet monista
elméletté alakítja. Nézete szerint az Egy (hen, monasz) és a meghatározatlan kettősség egyaránt a
legfelsőbb Egyre (hen) vezethető vissza, mely nem csupán az ellentétpárok egyik tagjának, hanem
minden dolognak princípiuma (fr. 3–5 Mazzarelli).

      Szintén a Timaiosz értelmezése körül forog a platonikus irányzat egy másik nagy vitája. Az
uralkodó felfogás szerint, mely Szpeuszipposzra és Xenokratészra megy vissza, a világ nem valamilyen
meghatározott időpontban keletkezett a princípiumokból, hanem mindig keletkezésben van, és
okságilag függ az értelemmel felfogható princípiumoktól (pl. Alkinoosz, Platón tanítása XIV.3). Egyes
platonikusok viszont ragaszkodnak a Timaiosz szövegének szó szerinti értelméhez, és időben
elkülönítik egymástól az anyag rendezetlen, valamint kozmosszá rendezett állapotát (Plutarkhosz, A
lélek keletkezése a Timaiosz szerint 1013A skk.; Attikosz fr. 4 des Places).

      A korszak platonikusai érdeklődésének homlokterében a teológia áll. Megközelítésük
jellegzetességeit a platonikus filozófia egy tankönyvszerű összefoglalásának szerzője,
Alkinoosz (Platón tanítása X.) és a kor talán legeredetibb platonikus gondolkodója, Numéniosz (fr.
11–20 des Places) teológiai elgondolásainak vázlatával próbáljuk érzékeltetni. Alkinoosz felfogásában
a Timaiosz démiurgosza az első, legfőbb isten. Az első isten cél módjára mozgatja a mindenséget (vö.
Arisztotelész, Met. XII.7), és azonos a jó ideájával, mely a platóni Állam metafizikájában az első
princípium szerepét tölti be. Ennek az első isteni Értelemnek alá van rendelve egy második, a
világlélekhez tartozó Értelem, aki már közvetlenül irányítja az érzékelhető világ folyamatait.
Numéniosz szintén megkülönbözteti az első és a második istent, azonban szerepüket másként írja le.
Az első Értelem nem a démiurgosz, hanem „tétlen” isten, aki mentes az érzékelhető világ
megalkotásának gondjaitól, nyugalomban van és kizárólag valamiféle önmagában maradó szellemi
„mozgással” (megismeréssel) bír. E belső aktivitás révén szolgálhat a világ rendjének és
állandóságnak végső forrásaként. Az első istentől nyeri létét és bölcsességét a második isten, anélkül
hogy az előbbi tökéletessége csorbát szenvedne. Az emberi lelkek racionális „magvai” szintén tőle
származnak. Az első isten teljességgel túl van az érzékelhető világon, a második isten –
a Timaiosz démiurgosza – ezzel szemben érintkezésbe kerül az anyaggal. E kapcsolatnak
köszönhetően megkettőződik: tevékenysége nem csupán az értelemmel felfogható tárgyakra irányul,
hanem az érzékelhető dolgokra is (egy helyen a démiurgosz alacsonyabb rendű aspektusa „harmadik
istenként” jelenik meg). Numéniosz hangsúlyozza, hogy a második isten, a démiurgosz csupán
részesedik a jóban, és csak az első isten azonosítható a jó ideájával.

      Mindkét szerző hangsúlyozza az első isten transzcendenciáját. Először is, az első isten nem
csupán az érzékelhető világon túli lény, hanem az értelemmel felfogható valóságon belül is kiemelt
helyet kap. Másodszor, ez az istenség valamilyen értelemben felette áll a megismerésnek, legalábbis
a megismerés köznapi módjainak. Numéniosz szerint az emberek csak a démiurgoszt ismerik, az őt
megelőző, nála is istenibb Értelmet csak Platón kinyilatkoztatásszerű szavai tárják fel előttük (fr. 17
des Places). Alkinoosz úgy véli, az első isten a szokásos logikai kategóriákkal nem jellemezhető,
intuitív megragadását viszont lehetségesnek tartja (X.4). Harmadszor, az ismeretelméleti
problémákkal összefügg, hogy a legfőbb isten kimondhatatlan. Numéniosztól ennek részletesebb
indoklása nem maradt fenn (de lásd fr. 56 des Places). Alkinoosz szerint az istenről többféleképp
beszélhetünk. 1. Elvonatkoztatás vagy tagadás útján (pl. azt kell mondanunk, hogy isten nem jó a
szokásos módon, a jóban való részesedés útján); 2. analógiák révén (ahogyan a Nap aránylik a
látáshoz és a látható dolgokhoz, úgy aránylik az első Értelem a gondolkodáshoz és az elgondolt
dolgokhoz); 3. a pozitív tulajdonságok, pl. a szépség fokozatain végighaladva, és ebből következtetve
istenre (X.4–6). Plótinosznál az első eljárás – a negatív teológia – különös jelentőségre tesz majd
szert. A két szövegben közös az isteni szférán belüli szintek megkülönböztetésére és hierarchiába
rendezésére való törekvés. Ez a tendencia már gadeirai Moderatosznál, az i. sz. 1. században élt
újpüthagoreusnál megfigyelhető. Moderatosz Platón Parmenidészének levezetéseire hivatkozik,
melyek – olvasata szerint – a valóság más-más szintjeire vonatkoznak (Szimplikiosz, Fizika-
kommentár, 230, 34 skk. Diels). Visszatérve Alkinooszra és Numénioszra, úgy tűnik, hogy az első isten
transzcendenciájának elgondolását és a negatív teológiai megközelítést nem viszik végig teljes
következetességgel. Mindketten pozitív módon is jellemzik az első istent, értelmi tevékenységet
tulajdonítanak neki, és további predikátumokat alkalmaznak rá.

       Az i. sz. 3. századra a platonizmus gyakorlatilag egyedül marad a filozófiai élet porondján. A
rivális irányzatok részben eltűnnek, részben pedig beleolvadnak a platonizmusba. A kései
antikvitásban nem hallunk szkeptikusokról vagy epikureusokról. Arisztotelész művei az újplatonikus
iskolák oktatásának alapszövegei közé tartoznak, de a 4. századi rétort, Themisztioszt leszámítva
minden ismert kommentátora újplatonikus. A sztoikus iskola tanításának bizonyos elemei is az
újplatonikus iskolákban élnek tovább. A platonizmus győzelme nem feltétlenül érveken múlt. A
középső platonikusokat olvasva az lehet a benyomásunk, hogy számukra fontosabbak a tantételek,
mint a filozófiai érvelés, és olykor tanításuk koherenciáját illetően is kételyeink támadhatnak. Úgy
tűnik tehát, hogy a platonizmus sikerét jelentős részben annak a rugalmasságának köszönheti,
mellyel magába vette a többi filozófiai irány elemeit, továbbá a görög és nem görög vallási
hagyományokat. E vonása révén válhatott az antikvitás utolsó évszázadaira az egymással versengő
filozófiai irányzatok egyikéből a műveltség foglalatává. Ám talán ennél is fontosabb, hogy a
platonizmus a kor emberének spirituális igényeit, a világból istenhez való menekülés vágyát erőteljes,
ugyanakkor a filozófiai hagyomány szempontjából is elfogadható formában tudta megfogalmazni.

1.6. A császárkori újplatonizmus
A platonizmus történetének az i. sz. 3. század közepétől – Plótinosz iskolájának megalapításától –
kezdődő szakaszát újplatonizmusnak szokás nevezni. Ebben az időszakban a filozófián belül a
platonizmusnak nincs versenytársa. Az antik világban azonban megjelenik egy másik jelentős erő: a
kereszténység. A 4. századtól a pogány filozófia egyre inkább defenzívába szorul a kereszténységgel
szemben. A keresztény gondolkodás történetét külön rész tárgyalja, a következőkben a pogány
platonizmus történetének alakulására összpontosítunk. A korszakhatárt Plótinosznál húztuk meg.
Plótinosz mai szemmel valóban a legkiemelkedőbb filozófus a császárkori platonikusok közül, ezért az
alábbi fejezetben vele fogunk alaposabban foglalkozni. A modern történeti kategóriák persze némi
óvatossággal kezelendők. Plótinosznak nem szándéka az újítás: nem újplatonikusnak, hanem
egyszerűen „platonikusnak”, Platón tanai magyarázójának tartja magát. Az ókorban nem tettek
különbséget középső és újplatonizmus között, és Plótinoszt nem kezelik korszakhatárként. Noha
Plótinosz gondolkodása rányomja bélyegét a későbbi platonizmusra, az irányzat összes későbbi
képviselője merít belőle, mégsem számít azonban vitathatatlan tekintélynek, és nem magányos
szellemóriás. Előtte is találunk gondolkodókat, akiknek nézetei a platonikus hagyományon belüli
vitákban az antikvitás végéig szerepet játszanak, a 4. századtól pedig inkább Iamblikhosz véleményét
tekintik mérvadónak, aki több ponton kritizálja Plótinoszt.

1.6.1. Plótinosz

1.6.2. Későbbi újplatonikusok

1.6.1. Plótinosz
Plótinosz (204/5–270) Az újplatonizmus alapítója. Az egyiptomi Lükopoliszból származik. 232–242
között Ammóniosz Szakkasz tanítványa Alexandriában. Rómában alapít filozófiai iskolát (244).
Kapcsolatban áll a legelőkelőbb római körökkel, többek között Gallienus császárral is. Egy
filozófusváros, „Platónopolisz” megalapítását szorgalmazza, ám terve meghiúsul. Írásait tanítványa,
Porphüriosz adja ki egy részletes életrajz kíséretében. A campaniai Minturnae-ban hal meg egy
barátja birtokán.

      Plótinosz korának egzisztenciális és intellektuális kérdéseire tudatosan a klasszikus görög
filozófiai hagyományban keres válaszokat. Az aktuális vitákban ritkán vesz részt, és kortársainál
tartózkodóbb a vallási kultuszokkal és az ősi keleti bölcsességgel szemben.

1.6.1.1. Hagyomány és filozófiai érvelés

1.6.1.2. A három hiposztázis

1.6.1.3. A metafizikai modell alapelvei

1.6.1.4. A rossz eredete

1.6.1.5. A lélek visszatérése az Értelemhez és az Egyhez

1.6.1.1. Hagyomány és filozófiai érvelés
Plótinosz egyetlen alkalommal bocsátkozik vitába kifejtett formában egy kortárs szellemi
áramlattal, A gnosztikusok ellen (II.9 [33]) írott értekezésben. A gnózis részletes cáfolatát az tette
szükségessé, hogy Plótinosz körének bizonyos tagjai, akik korábban találkoztak e tanítással, továbbra
is e veszélyes eszmék befolyása alatt álltak (II.9.10). Porphüriosz beszámol a gnosztikusokkal
folytatott vitáról. Elbeszélése szerint ő maga és Plótinosz másik közeli tanítványa, Ameliosz több,
állítólagos ősi kinyilatkoztatásról bizonyították vitairataikban, hogy kortárs hamisítványok (Plótinosz
élete 16.). Több, általa említett név alatt szerepelnek értekezések az egyiptomi Nag Hammadiban
felfedezett gnosztikus iratok között (Zósztrianosz, Allogenész, Meszosz). Plótinosz antignosztikus
értekezésében kifejti a görög filozófiai hagyományhoz való szigorú ragaszkodásának indokait.
Szemében a gnosztikusok újítók, akik elpártoltak a görögök régi filozófiai hagyományától (érdekes
módon a keresztények hasonlóképpen saját kebelükből kiszakadt eretnekeknek tartják a
gnosztikusokat). Ami tanításukban helyes, azt Platóntól veszik, amit ők maguk adnak hozzá, hogy
külön irányzatot alapítsanak, nem találja el az igazságot (II.9.6). Az ellenfelek effajta tradicionalista
kritikája a korban megszokott. Figyelemre méltó azonban, hogy Plótinosz a görög filozófiát a
racionális vita hagyományaként azonosítja (14, 36 skk.): a gnosztikusoknak lépten-nyomon a filozófiai
vita szabályainak megsértését (6, 43 skk.), a bizonyítás elmaradását (10, 10 sk.), dramatikus-
mitologizáló előadásmódjukat veti szemükre (13, 8–11). Az értekezés egyik fő célja a gnosztikusok
tételének cáfolata, mely szerint az érzékelhető világ és alkotója rossz. A kozmosz Plótinosz
felfogásában nem a legmagasabb szintje a valóságnak, ám az értelemmel felfogható világ legszebb
képmása, és maga is örökkévaló isteni lény. A test megvetését úgyszintén elhibázottnak tartja. A
gnosztikusok kiválasztottságtudatának jogosságát is megkérdőjelezi: miért épp a gnosztikusok
lennének isten fiai minden ember közül, és miért érnének többet az egész mindenségnél, anélkül
hogy ezért bármit is tennének (II.9.9)? Mindezen ellenvetések alapja a görög filozófiai hagyományban
alapvető kozmoszgondolat, az a meggyőződés, hogy a mindenség ésszerű törvényeknek
engedelmeskedő egészet alkot, mely nem ismer kivételeket. Végül pedig kifogásolja, hogy a
gnosztikusok világmegvetésüknek köszönhetően nem törődnek az e világon belül gyakorolható
erénnyel (areté), holott enélkül lehetetlen felemelkedni istenhez (II.9.15).

       Plótinosz filozófiai módszere sok tekintetben hasonlít az arisztotelészi dialektikus-aporetikus
vizsgálódásokéhoz. Ő is gyakran sorra veszi az elődök nézeteit, felvázolja a bennük rejlő
nehézségeket, saját elméletét pedig e nehézségek megoldásaként vezeti elő. Nála azonban – mint azt
kifejtett módszertani megjegyzései is nyilvánvalóvá teszik – a módszer új vonásokat nyer (lásd kül.
III.7 [45] 1 és 7; VI.1 [42] 1; VI.8 [39] 1). 1. Plótinosz átveszi azt a hellenisztikus iskolákban kialakult
elvet, mely szerint a filozófiai vizsgálódásnak a kutatott dolog fogalmából (ennoia, prolépszisz) kell
kiindulnia. E fogalmak minden ember számára közösek, és nem bizonyulhatnak helytelennek, míg
Arisztotelész szerint a bevett véleményeket (endoxa) olykor el kell vetnünk. Ugyanakkor e fogalmak
önmagukban tagolatlanok, kifejtésre szorulnak. 2. Plótinosz szerint a közös fogalmak kibontásában
segítségünkre lehetnek „a régi, boldog filozófusok”, akik közül legalábbis némelyek már megtalálták
az igazságot. Természetesen nem elegendő elismételnünk a régiek véleményét, hanem függetlenül is
el kell jutnunk magának a dolognak a megértéséig, hiszen sokszor választanunk kell közöttük, és
értelmezésükben sincs egyetértés. A régiek nézetei Plótinosznál kétféle módon játszanak szerepet: a)
Ezek adják az aporetikus vizsgálódás kiindulópontját, valahogy úgy, mint Arisztotelésznél. b) A
császárkori platonikusok közös meggyőződése, hogy Platón írásai a teljes igazságot tartalmazzák.
Plótinosz ezt soha nem kérdőjelezi meg, és soha nem száll vitába Platónnal. Platón tanításait olyan
mércének tekinti, melynek alapján mind önálló vizsgálódásaink eredményeit, mind a többi régi
filozófus nézeteit megítélhetjük. A dialektikus vizsgálódás szerepe ezzel jelentősen módosul: az
eljárás már nem alapelvek felfedezésére, illetve alátámasztására, hanem egy meglévő megközelítés –
a platóni álláspont – kibontására, átvilágítására szolgál. Megjegyzendő, hogy maga a dialektikus-
aporetikus módszer is platóni eredetű (lásd különösen a Menónt és A szofistát), Plótinosz tehát nem
csupán tantételeiben, hanem módszerében is platonikusnak mondhatta magát.

      Mi a viszonya Plótinosznak a többi filozófiai iskolához? A szkeptikusok és az epikureusok
esetében a válasz egyszerű: erőteljesen elutasítja e filozófiai irányokat, csupán alkalomszerűen emel
be egy-egy érvet vagy fogalmat fejtegetéseibe. Porphüriosz megjegyzi, hogy Plótinosz kimondatlanul
belevegyítette a peripatetikus és a sztoikus tanokat írásaiba (Plótinosz élete 14). Arisztotelészhez való
viszonya kettős. Egyrészt valóban fontos tartalmi elemeket kölcsönöz tőle, különösképpen az isteni
Értelemre vonatkozó tanításában, és – ez még fontosabb – egész gondolkodásmódját áthatja az
arisztotelészi fogalmi rendszer. Másrészt nem habozik vitába szállni vele, ha úgy véli, hogy
ellentmond a platóni tanításnak (az Értelem nem lehet első princípium; az arisztotelészi kategóriák
legfeljebb az érzékelhető világ leírására alkalmasak, és még ezen a korlátozott területen is alapos
felülvizsgálatra szorulnak; az idő arisztotelészi meghatározása nem az idő lényegét, hanem egy
járulékos sajátságát ragadja meg). Az arisztotelészi fogalmi eszközöket tehát jellegzetesen platonikus
álláspont megfogalmazására használja. A sztoikusok tanításaira Plótinosz kevesebb ponton
támaszkodik, és jobban át kell alakítania azokat. Lélekfilozófiai és metafizikai fejtegetéseiben a
sztoikus tanok csupán arra szolgálnak, hogy velük szemben világosabban megfogalmazza saját –
radikálisan eltérő – álláspontját. Az etikában viszont sok mindent átvesz tőlük, és a kozmosz egységes
organizmusként való felfogása is nagy hatással van rá; az utóbbi elgondolást az értelemmel
felfogható világra is átviszi.

      Plótinosz nem ír formális kommentárokat, de okfejtései sokszor Platón (időnként Arisztotelész)
műveinek fontosnak ítélt szöveghelyeihez kapcsolódó szabad értelmezések. Írásainak nehézsége nem
annyira abból fakad, hogy misztikus szerző, mint inkább abból, hogy feltételezi a teljes görög filozófiai
hagyomány ismeretét. Érvelése azonban – ellentétben számos platonikus elődjével – elsősorban nem
exegétikai, hanem filozófiai. Nem elégszik meg a tekintélyek magyarázatával és ellentmondásaik
feloldásával, hanem maguk a problémák foglalkoztatják. Fáradhatatlanul kutat és kérdez, nem
egykönnyen éri be egy-egy megfogalmazással (e tekintetben Platónra emlékeztet). Ily módon a
valóság szerkezetének a korábbi platonikusoknál következetesebb modelljét sikerül kidolgoznia, és
fejtegetéseinek filozófiai színvonala is magasabb. Azt a tételét is észérvekkel támasztja alá, hogy az
észnek megvannak a maga határai, hogy a valóság legmagasabb szintje kívül esik a racionális
megismerésen és nyelvi kifejezésen. Plótinosz intenzív belső életet élt, amint ezt mind saját írásai
(lásd különösen IV.8 [6] 1), mind pedig Porphüriosz megjegyzései tanúsítják (Plótinosz élete 23). A
filozófus a szemlélődés (theória) révén részesedhet az isteni Értelem életében, melyet az első
princípiummal, az Eggyel való érintkezés misztikus élménye koronáz meg. Ez a belső tapasztalat az
egyik mozgatója Plótinosz filozófiai tevékenységének. Ennek megfelelően írásai vallásos-etikai
dimenzióval is bírnak. Plótinosz nem csupán a valóság szerkezetét magyarázó teoretikus, hanem
egyszersmind spirituális vezető, aki a Jó felé próbálja kalauzolni olvasóit (VI.9 [9] 4).

1.6.1.2. A három hiposztázis
Plótinosz   metafizikáját    az   érzékelhető    és    az   értelemmel     felfogható    valóság    platóni
megkülönböztetésére építi. Az értelemmel felfogható valóságon belül három szintet különít el: a
végső princípium, az Egy/Jó, az Értelem és a Lélek szintjét. Ezeket a fokokat Porphüriosz
óta hiposztázisoknak (önállóan létező valóságoknak) szokás nevezni (Plótinosznál e szó még „önálló
létezést” jelent, mellyel az értelemmel felfogható dolgok bírnak). Plótinosz metafizikai modelljében
más és más módokon e három hiposztázis szolgál az érzékelhető világ princípiuma gyanánt (jó
áttekintést ad A három eredendő valóságról című munka, V.1 [7]). Vizsgáljuk meg, hogy milyen érvek
szólnak e három princípium tételezése mellett és hogy milyen viszonyban állnak egymással az
értelemmel felfogható világ fokai.

     Az érzékelhető világot Plótinosz kétféle módon közelíti meg. Az érzékelhető dolgok keletkeznek,
pusztulnak és változásnak vannak alávetve, számos tekintetben tökéletlenek. A testi világra a
sokféleség sajátos formája, az idő- és térbeli széttagoltság jellemző, ezért itt a dolgok összeütközésbe
kerülhetnek egymással, és egyaránt előfordul természeti és morális rossz. Ugyanakkor Plótinosz teljes
határozottsággal szembeszáll a gnosztikusokkal, akik az érzékelhető világot mindenestül rossznak
nyilvánítják, és kizárólag az ember valódi, pneumatikus énjének börtönét hajlandók látni benne. A
fizikai világ rendezett egész, amelyben minden mindennel összefügg, és amely a valóságnak ezen a
szintjén lehetséges legtökéletesebb harmóniát és rendet valósítja meg. A világnak nincsen sem
kezdete, sem vége, és egészében véve dinamikus állandóság jellemzi (II.1 [40]; II.2 [14]). A világ
organikus egységként, élőlényként való felfogása sokat köszönhet a sztoikus filozófiának (lásd például
a IV.4 [28] 30–45 nagyszabású kozmoszleírását). Plótinosz persze e kérdésben Platón örökében
tudhatja magát (Timaiosz 30B). A természeti világ megközelítésének vázolt kettőssége maga is
Platón Timaioszára megy vissza. Az érzékelhető világ az értelemmel felfogható világ képmása. A
kozmosz képmás jellegéből egyrészt az következik, hogy elmarad mintaképének tökéletessége
mögött, másrészt viszont az, hogy reprezentálja a szellemi világ szépségét.

     A világ szépsége, rendezettsége közvetlenül annak köszönhető, hogy jelen van benne egy
egyesítő, megelevenítő, rendező erő, a Lélek (V.1 [7] 2). A platonikusok és a sztoikusok egyetértenek
abban, hogy nem csupán az egyedi élőlények, hanem a világ, az égitestek mozgását is a lélekre (a
világlélekre, illetve az egyes égitestekhez tartozó asztrális lelkekre) kell visszavezetni. A lélek egyesítő
és mozgató funkcióját Plótinosz többé-kevésbé magától értetődőnek veszi. Az alapos elemzést
igénylő kérdések számára a lélek természetének meghatározásával kezdődnek. Részletesen érvel a
sztoikusokkal szemben a lélek testetlensége mellett (IV.7 [2] 2 skk.); nem fogadja el azt az
arisztotelészi nézetet sem, mely szerint a lélek a test teljesültsége vagy formája (IV.7.8 5; IV.3 [27] 20).
Az élő test a léleknek pusztán „nyomát” hordozza magában, a külső hatások elszenvedése erre az
összetételre korlátozódik, és valódi énünket, a lelket nem szükségképpen érinti (I.1 [53] 2–7). A lélek
önálló szubsztancia, mely a testtől külön is létezhet, és nem szenvedhet hatást, hanem csak aktív
működéseket (energeia) tulajdoníthatunk neki. Ha a lélek tartja fenn és irányítja a testet, ő maga
nem lehet testi természetű (így például az érzéki tapasztalás egységének magyarázatához is a lélek
testetlenségét kell feltételeznünk, IV.2 [4] 2). A lélek nem osztható térbeli részekre, teljes egészében
jelen van a test minden pontján, és csupán a testi szervek alkalmasságán múlik, hogy a test melyik
részében fejti ki egy-egy speciális működését (IV.3.22–23; hasonló módon van jelen az értelemmel
felfogható valóság mint egész az érzékelhető világban, lásd VI.4–5 [22–23]). A lélek ily módon
egységesebb a testnél, hiszen mentes a térbeli széttagoltságtól.

     Persze a lelket más tekintetben sokféleség jellemzi: egyrészt különböző képességei vannak,
másrészt a lélek bizonyos működései időbeli tagolódást mutatnak. Plótinosz átveszi és saját
platonikus lélekfelfogásához igazítja a lélek képességeinek arisztotelészi modelljét (lásd különösen A
lélekkel kapcsolatos kérdések alapos tárgyalását, IV.3–4). A lélek testtel kapcsolatos működései és
diszkurzív gondolkodási folyamatai időben bomlanak ki, sőt az idő maga is a világlélek működésével
együtt jön létre (III.7 [45] 11). Plótinosz a világlélek és az egyéni lélek viszonyának részletes elemzést
szentel (IV.3.1–8).

     A lélek különféle formáiban csupán közvetítő az értelemmel felfogható mintakép és az
érzékelhető világ között. A diszkurzív gondolkodásban a lélek lépésről lépésre jut el a megértéshez. Ez
azt mutatja, hogy a megértés tevékenysége nem azonos a lélek lényegével, hanem csupán lehetőség
szerint tartozik hozzá a lélekhez. Szükség van tehát valamire, ami a lélek potencialitását aktualizálja.
Ezt a szerepet tölti be az Értelem (Núsz), melynek lényege egybeesik a megértés tevékenységével (V.9
[5] 4–5). Plótinosz érvelése az Értelem tételezésének szükségessége mellett számos arisztotelészi
elemet tartalmaz. Arisztotelész teológiai fejtegetésében azt a tételt állítja fel, hogy az első
mozgatóban (az isteni Értelemben) nincsen anyag és potencialitás (Met. XII.6), lélekfilozófiájában az
emberi gondolkodás magyarázatára bevezeti a produktív értelmet, mely mindig aktív, és lényege
teljesültség (DA III.5), metafizikájának pedig általános elve az aktualitás elsődlegessége a
potencialitáshoz képest. Nem szabad persze megfeledkeznünk arról, hogy az isteni Értelem
doktrínájának a középső platonizmusban, sőt az Óakadémia tanításában és Platónnál is vannak
gyökerei.

     Az Értelem és a Lélek megkülönböztetésében központi szerepet játszik a gondolkodás két
fajtájának megkülönböztetése, mely Platónra és Arisztotelészre megy vissza. Az Értelem
tevékenysége 1. nem következtető, 2. időtlen, 3. tárgyát teljes egészében megragadja, 4. nem tőle
különböző tárgyra irányul, 5. tévedhetetlen. A lélek rendelkezik ezzel a fajta értelmi megragadással
(jóllehet az emberi lelkekben ez a működés nem mindig tudatos, l. V.1.12). A léleknek azonban van
egy másik, csak rá jellemző megismerési módja is, a diszkurzív gondolkodás. A megismerésnek ez a
formája 1. következtető jellegű, a premisszáktól a konklúzióig halad, 2. időbeli, 3. részenként ragadja
meg tárgyát, 4. nem magát a tárgyat birtokolja, hanem annak valamilyen reprezentációját, 5. ki van
téve a tévedésnek. A diszkurzív gondolkodás (dianoia) az igazságkeresés folyamatának, az értelmi
megragadás (núsz, noein) pedig az igazság megtalálásának felel meg. A megismerés alanya és tárgya
azonosságának tétele (4.), mely Arisztotelészre megy vissza (DA III.4), Plótinosznál szkeptikus érveket
véd ki: a tárgy birtoklása garantálja, hogy valódi tudásról van szó (V.5.1–2). A tételnek köze van ahhoz
a középplatonikus tanításhoz is, mely szerint a platóni ideák az isteni Értelem gondolatai. A megértés
aktusa propozicionális jellegű, vagyis tartalma elvileg megfogalmazható kijelentések formájában
(megjegyzendő, hogy ezt az értelmezést némelyek vitatják). Ha ez így van, a megértés aktusának
legalapvetőbb sajátsága időtlensége.

Plótinosz az első filozófus, aki – Parmenidészre (fr. B8, 5 DK) és Platónra (Timaiosz 37C-38B)
támaszkodva     –   világosan    kifejti    az   időtlen   örökkévalóság    fogalmát    (III.7.1–6).   Az
örökkévalóság (aión) nem egyszerűen időbeni kezdetet és vég nélküli létezést (Boëthius latin
terminológiájában: sempiternitas) jelent, amilyennel a világmindenség bír, hanem a lét idő feletti
formáját (aeternitas). Az utóbbi értelemben vett, a kiterjedt tartamot is kizáró örökkévalóság a
második hiposztázisra jellemző létmód. Az Értelem tevékenysége nem tagolódik időben elkülöníthető
szakaszokra, megismerésének minden tárgya egyszerre jelenvaló számára, mintha csak életének
teljessége egyetlen pillanatba, „mostba” sűrűsödne. Az örökkévalóság ugyanakkor nem zárja ki a
dinamikát: az Értelem az élet ősképi formája, és egyfajta nem fizikai, időtlen mozgást
tulajdoníthatunk neki (lásd különösen VI.7 [38] 13; Platón, A szofista 248E–249B). Az Értelem időtlen
örökkévalóságának elgondolását nem csupán Platón-szöveghelyek inspirálták. E tanítás egyszersmind
egyfajta    misztikus      élményre        támaszkodik:    az    értelemmel       felfogható     formák
világának teljes megragadására (megjegyzendő, hogy ez az élmény nem azonos az Eggyel való
unióval). Ez a tapasztalat azok számára sem teljesen hozzáférhetetlen, akik nem gyakorló
misztikusok. Amikor valamilyen korlátozottabb területen, mondjuk a matematika valamely ágában
hosszas kutatás után összeálltak bennünk a részletek, és eljutottunk a terület tökéletes átlátásához,
hasonló természetű élményben lehet részünk: ilyen esetben egyszerre vagyunk birtokában
valamilyen teljes ismeretegésznek, és megismerésünk nélkülözi a folyamat jelleget.

     A második hiposztázis az egység magasabb fokát képviseli, mint a Lélek: az Értelem nem csupán
a térbeli széttagoltságtól, hanem a változástól és az időbeliségtől is mentes. Plótinosz az egyetemes
Értelem mellett beszél egyedi intellektusokról is, melyek szintén részesei ezen egységnek, és
valamilyen módon magukban foglalják az értelemmel felfogható világ teljességét (VI.2.20). Az
Értelem sem mentes azonban a sokféleség minden formájától. Jóllehet önnön tartalmait ismeri meg,
bizonyos értelemben mégis elkülöníthetjük benne a megértés aktusának alanyát és tárgyát. Az
Értelem ilyen módon kettősség, sőt sokaság: az alany és tárgy kettősségét a különböző és
az azonos ideája        magyarázza,        a     megismerés        aktivitása mozgás, tárgyának,        a
valódi létezőnek pedig nyugalomban kell lennie. A szofistában szereplő öt „legnagyobb nem”
Plótinosznál az Értelem alapvető strukturális mozzanatává válik, mely aztán az ideák világának
teljességét „létrehozza” önmagában (V.1.4; részletes kifejtés: VI.2 [43] 7–8 és 21).
     A sokaság azonban előfeltételezi az egységet, ezért az Értelem – egy komplex egység – előtt egy
további princípiumnak kell állnia, melyben már az aspektusok sokaságát sem találjuk meg (V.1.5).
Erre a princípiumra Plótinosz leggyakrabban az „Egy”, „Jó” vagy „Isten” kifejezésekkel utal. Az időtlen,
nem diszkurzív megértési aktus is sokaságot feltételez az Értelemben. Plótinosz ebből bátran levonja
a következtetést, hogy az első princípiumban nem lehet megismerés (V.6 [24] 2 skk.). A középső
platonikusok teológiájában az első isten Értelem, bármennyire is hangsúlyozzák olykor egységét,
egyszerűségét és transzcendenciáját. Plótinosz következetesen végiggondolja ezek következményeit.
Koncepciója persze nem előzmények nélküli. Említettük, hogy Eudórosz a püthagoreus-platonikus
kétprincípium-elméletet monista rendszerré alakította, és az Egyet tette meg minden dolog végső
forrásává. Plótinosz két fontos Platón-szövegre is támaszkodott. Az egyik a Parmenidész második
felének első levezetése (137C–142A), mely annak a feltevésnek a következményeit bontja ki, hogy
vizsgálódásunk tárgya egy. Ha az egy valóban egy, akkor nem lehet sok: nem lehet semmilyen része
vagy aspektusa, többek között nem lehet azonos önmagával és különböznie kell más dolgoktól;
nem mozoghat és nem lehet nyugalomban, sőt a létben sem részesedhet. Ily módon semmilyen
predikátum nem alkalmazható rá. Plótinosz olvasatában e szöveg az első princípium, Isten gyökeres
másságának megfogalmazását adja: az első princípium nem csupán az érzékelhető dolgoktól
különbözik alapvetően, hanem az értelemmel felfogható világ legalapvetőbb kategóriái sem illenek
rá. Plótinosznál a transzcendens első princípium e negatív körülírása („Egy”) mellett pozitív
megközelítését („Jó”) is megtaláljuk. Ez utóbbi az Állam Nap-hasonlatán alapul (lásd különösen 509B).
A Jó túl van a valódi léten, méltóságával és erejével túlszárnyalja a többi ideát, melyek valóban azok,
amik. Ugyanakkor a Jó valamilyen értelemben forrása a valódi létezőknek, azok mind
megismerhetőségüket, mind pedig létüket és lényegüket a Jónak köszönhetik. Plótinosz alaposan
kidolgozza e gondolatkört. Az első princípium végtelen erő (dünamisz), az a forrás, melyből az
értelemmel felfogható világ teljes gazdagsága kibomlik, és egyben az a cél, amelyre közvetve vagy
közvetlenül minden törekvés irányul.
1.6.1.2. A három hiposztázis

1.6.1.3. A metafizikai modell alapelvei
Az Egy, az Értelem és a Lélek, melyek különféle módokon princípiumai az érzékelhető világnak, nem
függetlenek egymástól. A Lélek előfeltételezi az Értelmet, az Értelem pedig az Egyet. Szigorúan
monista rendszerrel állunk szemben tehát. Plótinosz metafizikai modelljének egyik alapelve, hogy az
egyszerű mindig elsődleges az összetetthez képest (V.6 [24] 3). Ez a rendezőelv a természetes
prioritás platóni alapelvének alkalmazása: ha x és y olyan viszonyban állnak, hogy y nem létezhet
(vagy nem lehet az, ami) x nélkül, míg ez fordítva nem áll, akkor x természettől elsődleges y-hoz
képest (Arisztotelész, Met. 1019a1 skk.). Ezen alapelvet alkalmazva eljuthatunk az érzékelhető világ
sokféleségétől és összetettségétől az egyszerű és minden sokaságtól mentes princípiumig, az Egyig.
Az ily módon nyert modellben az első princípium abszolút egység, a következő fokon pedig a
sokféleség újabb és újabb formái jelennek meg. Az Értelemben több aspektust különíthetünk el, a
Lélek egyes működései időben tagoltak, az érzékelhető világban pedig térbeli tagolódás és távolság is
van.
      Milyen út vezet viszont az ellenkező irányba, hogyan jutunk el minden dolog forrásától az
érzékelhető világig? Hogyan lesz az egyből sok, az egyszerűből összetett? Ez a kérdés Plótinosz
teoretikus modelljének központi problémája (V.1.6–7). Az ontológiai fokok függési viszonyainak
megvilágítására gyakran használja a szülés, nemzés biológiai metaforáit: Egyből születik az Értelem,
az Értelemből a Lélek, a Lélekből pedig a fizikai világ. E keletkezéstörténetek persze nem időbeli
folyamatokat írnak le, hiszen a Lélek feletti szintek időtlenek. Az alsóbb fokok függését fizikai
analógiák is megvilágíthatják: a levezetett fokok létrejövése az Egyből a fény, a hő, és az illat
terjedéséhez, vagy a folyónak a forrásból való kiáradásához hasonlít (V.4 [7] 1; III.8 [30] 10). Az
„emanáció” (kiáradás) e képei persze nem teljesen megfelelők, hiszen a létrehozóban nem történik
változás az alsóbb fokok létrejöttével, nem távozik belőle semmi (VI.9.9, 3; vö. VI.5 [23] 3, 20–24; vö.
Numéniosz, fr. 14 des Places).

       Az emanációs metaforákkal Plótinosz a metafizikai modell általános strukturális elvét, az
ún. kettős működés (energeia ditté) mintázatát próbálja megvilágítani (V.9 [5] 8; V.4 [7] 2; IV.5 [29] 7;
II.9 [33] 8; VI.7 [38] 22; VI.2 [43] 22; V.3 [49] 7). A dolgok lényegét mindig valamilyen működés vagy
tevékenység alkotja („a lényeg tevékenysége”, energeia tész úsziasz). E belső aktivitás kifelé is hathat,
létrehozhat egy további tevékenységet vagy működést valami másban, amely az illető dolog
lényegének megnyilvánulása („a lényegből fakadó tevékenység”, energeia ek tész úsziasz). Ez a
második működés a belső működés szükségképpeni kísérője, de semmiképpen nem célja vagy
beteljesülése, és nem kíván külön erőfeszítést a létrehozótól. Ezen a módon kíséri a sétálás
tevékenységét a lábnyomok hagyása (vö. VI.1 [42] 22).

      Az ontológiai fokok levezetésében az első lépés az Értelem születése az Egyből. Plótinosz az
Értelem keletkezésének „folyamatát” olykor két szakaszra bontja: a forrásból először kilép egy
meghatározatlan elem, majd visszafordul eredete felé, és ennek következtében elnyeri formáját. Az
Értelem alapjául szolgáló elem visszafordulása (episztrophé) az Egy felé irányuló vágyakozásként,
látásként vagy megismerési aktusként írható le. Az Értelem nem egyként látja az Egyet, hanem saját
természetének megfelelően sokasággá bontja fel a látványt (VI.7 [38] 15–16). A kilépés és
visszafordulás kettős mozgása felelős a metafizikai modell alsóbb fokainak létrejöttéért is, így
keletkezik az Értelemből a Lélek (V.1.6), a Lélekből pedig az érzékelhető világ (III.9 [13] 3).

      Plótinosz szemében az alsóbb fokok az Egy erejének megnyilvánulásai, annak végtelensége
mutatkozik meg bennük. Olykor azonban másként közelíti meg a metafizikai kibontakozás
folyamatát. Platón Phaidroszában olvasható egy mítosz az egyéni lélek bukásáról, melynek
eredményeként testbe kell költöznie (248C). Plótinosz ezt a mítoszt a világlélekre is átviszi: a
világlélek kiszakadt az örökkévalóság egységéből, és egyszerre hozta létre önnön időbeli működéseit
és az érzékelhető világot (III.7 [45] 11; vö. IV.7 [2] 13). Sőt mi több, bizonyos módon az Értelem
létrejötte, a sokaság keletkezése is eltávolodás, elpártolás az Egytől (III.8 [30] 8, 31–40; VI.9 [9] 5, 29;
VI.6 [34] 1, 1 sk.). Úgy tűnik, Plótinosz olykor veszélyesen közel kerül a gnosztikus mitologizáláshoz és
az érzékelhető világ leértékeléséhez, melyet oly hevesen kritizált. Valódi ellentmondásról azonban
nincsen szó. E motívumot Plótinosz mindig rendkívül óvatosan, számos megszorítással alkalmazza, és
külön felhívja a figyelmet az elbeszélés játékos fikció voltára (III.7 [45] 11, 4–11). A valóság fokai
közötti rangsor gondolata persze komolyan veendő: ebben a modellben csak az első princípiumnak
van minden megkötés nélkül pozitív értéke.

       Plótinosz több ontológiai szintet különít el. Nem tulajdoníthatunk azonban neki merev,
„hierarchikus” modellt: a valóság magasabb szintjei elérhetők az alacsonyabb szinteken is. Az
intelligibilis tárgyak önazonossága más jellegű, mint a fizikai tárgyaké. Az értelemmel felfogható
valóság az érzékelhető világnál szorosabb egységet alkot. Itt minden egyes létező tartalmazza az
összes többit és az egészet is, ahogyan egy tudományos tétel is magában foglalja az adott tudomány
egészét (VI.2 [43] 20; IV.9 [8] 5) – egy tételről ugyanis csak akkor van tudományos ismeretünk, ha a
rendszerben elfoglalt helyével is tisztában vagyunk. Ugyancsak eltérnek az értelemmel felfogható
tárgyak az érzékelhetőktől abban a tekintetben, hogy nincsenek térbeli korlátozásoknak alávetve,
nem lokalizálhatók. Az intelligibilis valóság közvetlenül és teljes egészében van jelen az anyagi világ
minden pontján, de csak azon a módon fejtheti ki hatását a fizikai világban, ahogyan azt a befogadó
természete megengedi (VI.4–5 [22–23]). A transzcendencia és immanencia e kettőssége nem csupán
az értelemmel felfogható valóság és az érzékelhető világ viszonyának leírásában, hanem a
hiposztázisok közötti viszony értelmezésében is megtalálható.

1.6.1.4. A rossz eredete
A metafizikai modell sajátságainak vizsgálata után egyetlen részproblémát szeretnénk kiemelni, mely
e modell keretében szükségképpen felvetődik: a rossz eredetének kérdését. Több korábbi platonikus
(például Plutarkhosz, Attikosz és Numéniosz) a jó princípiuma mellett egy rossz princípiumot is
tételezett. A monista Plótinosz számára azonban nem kínálkozik ilyen egyszerű magyarázat a rossz
eredetére. Az ő metafizikájában minden dolog forrása az Egy/Jó, közvetlenül vagy közvetve minden
dolog tőle származik, ezért rejtély, hogy miként létezhet bárhol is rossz.

     Plótinosz egyetért a dualista platonikusokkal abban, hogy az emberi lélekben lévő morális rossz
(például a szenvedélyek) és a természeti rossz (például éhínség, betegség) egyetlen közös forrásra,
egyfajta metafizikai rosszra vezetendő vissza. A rosszról írott értekezésének (I.8 [51]) központi tétele
szerint ez az elsődleges, metafizikai rossz az anyag. A természeti rossz akkor keletkezik, amikor a
forma nem képes uralma alá hajtani az anyagot, a morális rossz pedig a léleknek az értelemmel
felfogható dolgoktól az anyag felé fordulásában áll. A jó mindig mértéket, meghatározottságot,
formát jelent, a rossz pedig mindezek teljes hiánya. A rosszat ezért az anyaggal azonosíthatjuk, hiszen
az anyag teljes negativitás, hiány, minden formától meg van fosztva, egyetlen állítmány sem illeti meg
(azaz az anyag F minden értékére nem van F), ilyen értelemben véve „nem létező” (I.8.2–3). Az anyag
e koncepcióját Plótinosz több más írásban is részletesen kifejti (II.4 [12]; II.5 [25]; III.6 [26] 7–19).

     Az „anyag” (hülé) nem Platón, hanem Arisztotelész szakkifejezése, de tartalmilag Plótinosz
anyagfogalma      „a   keletkezés    befogadója”,     a   „tér”   platóni   elgondolására     megy     vissza.
A Timaiosz érvelése szerint a keletkezés befogadója szükségképpen minden meghatározottságtól
mentes, saját tulajdonságok nélküli közeg, máskülönben nem tudná akadálytalanul befogadni a
formák lenyomatait (50D–51B). A világ tökéletlenségei Platón felfogása szerint is az anyag
ellenállásából adódnak (pl. 75A sk.). Arisztotelész nem az anyagot, hanem a formával szemben álló
hiányt, megfosztottságot azonosítja a rosszal és a nem létezővel. Érvelése szerint a hiány különbözik
az anyagtól, hiszen az utóbbi „vágyik” a formára, a hiány viszont nem vágyhat önnön pusztulását
okozó ellentétére (Fizika I.9, 192a4 skk.). Plótinosz elutasítja az anyag és a hiány megkülönböztetését
(II.4 [12] 14). Az anyag és a rossz azonosításában leginkább platonikusokra támaszkodhatott (vö.
Numéniosz, fr. 52 des Places), de a peripatetikus aphrodisziaszi Alexandrosznál is megjelenik egy
hasonló tétel (A gondviselésről 101, 3 skk. Ruland).
     Plótinosz a korábbi platonikusok többségétől eltérően nem tételez végső, semmi másra vissza
nem vezethető anyagi princípiumot. A püthagoreus-platonikus meghatározatlan kettősséget, melyet
az ideák világának alapul szolgáló differenciálatlan „anyaggal” azonosít, az Egyből származtatja (V.1.5;
az „értelmi anyag” tanához l. II.4 [12] 2–5). Az érzékelhető testek anyaga végső soron szintén
visszavezethető az Egyre. A valóság kibontakozásának folyamata, amely az Egyből indul ki,
szükségképpen eléri végpontját, létrehozva azt, amiben már semmi közös nincsen a forrással: az
anyagot (I.8.7, 16–23). Az anyag nem csupán határa, hanem produktuma is az „emanációnak”. Az
anyagot közvetlenül a lélek hozza létre (IV.3 [27] 9), pontosabban a lélek alacsonyrendű, értelem
nélküli fajtája (III.4 [15] 1). Megjegyzendő, hogy az anyag keletkezése éppoly kevéssé időbeli
esemény, mint az Értelemé. Plótinosz az anyag „keletkezéséről” szóló elbeszéléseivel az anyagnak a
lélektől való oksági függését próbálja érzékeltetni, hiszen felfogása szerint az anyagi világnak nincsen
időbeli kezdete.

     A metafizikai fokok kibontakozása, mely az anyag keletkezéséhez vezet, szükségszerű és
alapjában jó (vö. IV.8 [6] 6). Plótinosz olykor mintha még magát az anyagot is pozitívabb szereppel
ruházná fel: az anyag „végső forma”, mely a többi forma megjelenésének lehetőségét teremti meg az
érzékelhető világban (V.8 [31] 7, 22 sk.). Helyenként azonban az anyag létrehozását egy „részleges
lélek” önös törekvésére vezeti vissza, melynek következtében elkülönül az értelemmel felfogható
dolgok egységétől, és így teremti meg képmását, a meghatározatlan anyagot, a nem létezőt (III.9 [13]
3). Az anyag keletkezésének e leírása szerint az elsődleges rossz nem az anyag, hanem a léleknek az
anyagot létrehozó működése (Plótinosz itt az egyéni lélek „bukásának” leírásához hasonló
terminológiát használ, vö. V.1 [10] 1). Ez a megközelítés a gnosztikusokéra emlékeztet, akik a szellemi
világon    belüli bűnös tettre   vezetik    vissza    az    érzékelhető     világ   keletkezését.    Ez
összeegyeztethetetlennek tűnik az I.8 elméletével, mely szerint az anyag a rossz forrása a lélek
számára (amiből természetesen az következik, hogy a lélekben lévő rossz nem lehet elsődleges:
I.8.14, 49–54), és létrejötte szükségszerű. Az előző szakasz végén említettük, hogy a
modell minden levezetett fokának „keletkezése” kapcsán fölmerül némi kétértelműség. A
bukásmítoszok a metafizikai kibontakozás folyamatának negatív vonatkozását próbálják megragadni.
Plótinosz e történeteket gyakran helyesbíti, felvázolva azt a nézőpontot is, melyből tekintve a
levezetett fokok létrejötte jó és szükségszerű. A lélek szerepét az anyag létrehozásában a kétféle
leírás együttesen világítja meg: ennek a léleknek a számára az anyagot létrehozó tevékenység
bizonyos értékcsökkenést jelent, ugyanakkor szélesebb összefüggésben tekintve e tevékenység egy
szükségszerű folyamat utolsó lépése.

     Plótinosz további elemeket is beemel a filozófiai hagyományból a rosszra vonatkozó
fejtegetéseibe. Így például a sztoikusokhoz hasonlóan hangsúlyozza, hogy az, ami az egyed
szempontjából rossz, a kozmosz mint egész rendjének szempontjából lehet jó (IV.4 [28] 39). Átveszi
Platón azon gondolatát is, mely szerint szükséges, hogy a jónak legyen valami ellentéte
(Theaitétosz 176A; I.8 [1] 6–7). Elméletének magva azonban a rosszat az anyaggal azonosító tétel.
Mivel metafizikai modelljében végső soron a Jóra/Egyre vezethető vissza az anyag is, azt a
paradoxont kapjuk, hogy a rosszat a Jó hozza létre. Plótinosz magyarázatai nem kiküszöbölni, hanem
elfogadhatóvá tenni próbálják e paradoxont.

     Érdemes röviden vázolnunk, hogy milyen módon oka az anyag a morális rossznak. Plótinosz ezt
a kérdést többek között a lélek „alászállásának”, testbe költözésének okairól szóló írásában is
részletesen kifejti (IV.8 [6]). Platónnak a testhez és az érzékelhető világhoz való viszonyulásában
feszültség rejlik (IV.8.1). A dialógusokban a testet olykor a lélek börtöne gyanánt, a világot pedig
„barlangként” írja le, ahová a lélek „szárnyait vesztve” bukik le (Phaidón, Állam, Phaidrosz); más
összefüggésekben a világot élő, értelmes, isteni lényként jellemzi, amelybe a világlelket és az egyéni
lelket egyaránt isten küldte a mindenség tökéletessége végett (Timaiosz). Plótinosz mindkét
nézőpont jogosságát elismeri, de határozottan az utóbbira helyezi a hangsúlyt: az egyéni lelkek azért
szállnak alá, mert a lélek mint olyan beletartozik az Egyből kibomló metafizikai láncolatba, és feladata
éppen a közvetítés az értelemmel felfogható és az érzékelhető világ között (lásd különösen IV.8.6–7).
Az itteni elemzés szerint a léleknek az anyagi világgal kapcsolatos működései nem feltétlenül
jelentenek rosszat számára. A világléleknek és az égitestek lelkeinek semmilyen kára nem származik a
hozzájuk tartozó test irányításából (IV.8.2). A mindenség teste mindent magában foglal, a világlélek
így nincs kitéve külső hatásoknak és kifelé irányuló vágyai sincsenek. Megfontolásra sincsen szüksége
a test irányításához, hiszen eleve birtokában van az ehhez szükséges tudásnak. Ily módon a világlelket
semmi nem zavarja a tiszta értelmi tevékenységben, a szemlélődésben. Az egyéni lélek számára ezzel
szemben két dolog miatt rossz a testben való élet: egyrészt a részleges testnek számtalan szükséglete
van, mely szenvedélyeket von maga után, másrészt a testtel való bajlódás elvonja a lelket a
szemlélődéstől. A lélek számára ezek szerint a rossz voltaképpen nem a test irányításában áll, hanem
abban, hogy a test rabjává válik, önmagába záródik, és elkülönül az értelemmel felfogható világ
teljességétől (IV.8.4). Az emberi lélek számára is nyitva áll azonban a „visszatérés” útja, mely az
értelemmel felfogható valóság szemléletéhez vezet (IV.8.7–8).
1.6.1.4. A rossz eredete

1.6.1.5. A lélek visszatérése az Értelemhez és az Egyhez
A metafizikai modellnek fontos következményei vannak az ember mivoltának és rendeltetésének
értelmezésére nézve, s így szorosan összefügg az etikai és vallási gyakorlattal. A forrásból való
kiáradás és a forráshoz való visszatérés kettős mozgása nem csupán a valóság szerkezetét magyarázó
teoretikus modell alapstruktúrája. Az egyéni lélek alászállása a testbe és felemelkedése, visszatérése
ugyanezen dinamikának sajátos megjelenési formája. A lélek lényegéből fakad, hogy alászáll a testi
világba, hogy megeleveníti, egyesíti és az értelemmel felfogható világ mintaképei szerint formálja a
hozzá tartozó testet. Az egyéni lélek eközben az imént vázolt értelemben a test fogságába eshet, az
élő testet ért hatások nyomán szenvedélyek keletkezhetnek benne, és megfeledkezhet önnön
eredetéről, valamint valódi természetéről (V.1 [10] 1). E nyomorúságos állapotból azonban van
visszatérés. A léleknek nem csupán az alászállás mozgása, hanem egy másik, ezzel ellentétes mozgás
is lényegéhez tartozik: természettől fogva megvan benne a vágyakozás az Értelem és az Egy iránt,
mely megtisztulásának és az értelemmel felfogható világba való visszatérésének hajtóereje.
      A császárkori platonikusok szokásosan egy Platóntól származó megfogalmazással élve „istenhez
való hasonulásként” határozzák meg az emberi élet célját (pl. Alkinoosz, Platón tanítása XXVIII;
vö. Theaitétosz 176B). Platón a rossznak is otthont adó, halandó természettől az istenihez való
menekülés, az istenhez hasonulás útját az erények és a belátás, bölcsesség megszerzésében jelölte
meg. Az erényekről szóló fejtegetésében Plótinosz részletes magyarázatát adja az istenhez hasonulás
gondolatának (I.2 [19]). Érvelése szerint isten – még az isteni princípiumok sorában viszonylag
alacsonyan álló világlélek is – felette áll a polgári erényeknek (politiké areté), melyekről Platón
az Állam IV. könyvében beszél (I.2.1). A polgári erények mindamellett szerepet játszanak az istenhez
való hasonulásban: határt szabnak a szenvedélyeknek, megszabadítanak a hamis vélekedésektől, ily
módon rendet teremtenek bennünk (I.2.2). Ez azonban a hasonulásnak nem a legmagasabb foka. A
polgári erényektől megkülönböztethetjük a „nagyobb erényeket”, melyek megtisztítják a lelket
(vö. Phaidón 69B sk.). A lélek számára a rossz bizonyos értelemben a testtel való együttlétből adódik,
ezért a megtisztulás a testtől való függetlenedést és az Értelem felé fordulást jelenti (I.2.3 és 6). A
megtisztító erények az Értelem szintjén való élethez juttatják el az embert: ez már nem csupán
istenhez hasonulás, hanem megistenülés (I.2.6). Az Értelem szintjére jutva már nem az erényeket
birtokoljuk, hanem az erények ősképeit (I.2.7).

      A lélek visszatérése az értelemmel felfogható világba más kiindulópontból is megközelíthető. A
szépről (I.6 [1]) írott értekezés szintén ezt a témát dolgozza ki. A szépség a fizikai világban nem
arányosságot jelent, mint ahogyan a sztoikusok mondják (ezzel ugyanis nem magyarázható
az egyszerű tárgyak szépsége), hanem az értelemmel felfogható formák jelenlétére vezetendő vissza.
Az érzékelhető szépség nyomán a lélek visszaemlékszik az értelemmel felfogható formákkal való
rokonságára. Az erények szépsége szintén az értelemmel felfogható világ visszfénye, mely ez esetben
a lélek szintjén jelenik meg. Az elsődleges szép nem egyéb, mint az Értelem (az értelmi szépségről l.
V.8 [31]). A szép valamennyi megjelenési formájában „szerelmi vágyat” (erósz) ébreszt a lélekben,
amely a lélek felemelkedésének hajtóereje. A szépre irányuló erósz az első princípium, a Jó felé vezet,
mely az Értelem szépségének végső forrása (I.6.6–7). Az út során a lélek maga mögött hagyja az
érzékelhető szépet, mely pusztán képmás, és az értelemmel felfogható széphez emelkedik. Ez a
folyamat önmagunk átalakítását, valódi, szellemi énünk minden másodlagos rárakódástól való
megtisztítását hozza magával (I.6.8–9). Plótinosz ebben az értekezésben nyitva hagyja a Jó és a Szép
viszonyának kérdését (más írásokban azonban hangsúlyozza, hogy a Jó végső princípium, a szép
viszont a második hiposztázishoz, az Értelemhez tartozik: l. V.8 [31] 12; VI.7 [38] 32). Az a gondolat,
hogy a szépség keltette vágyakozás az értelemmel felfogható formák felé indítja a lelket, Platóntól
származik (Lakoma 210A skk.; Phaidrosz 248B skk.). Mint látni fogjuk, az erósznak Plótinosz
misztikájában is alapvető szerepet szán.

      A lélek nem csupán a megtisztító erények vagy a szép szemléletéből kiinduló spirituális
gyakorlatok útján emelkedhet fel az értelemmel felfogható valósághoz, hanem diszkurzív módszerek
alkalmazásával is. A dialektikáról (I.3 [20]) írott értekezés a lélek visszatérésének összefüggésébe
helyezi a filozófiát. A dialektika a filozófia legértékesebb része, melyet megkülönböztethetünk az
etikától és a természetfilozófiától. Plótinosz a dialektikát olyan diszkurzív, érvelő eljárásként
értelmezi, mely a valóság szerkezetének átfogó, nem diszkurzív, értelmi megragadásához vezet
(I.3.4–5).

      Az emberi élet célja, a sikerült élet vagy boldogság (eudaimonia) Plótinosz felfogásában az
Értelem szintjén való életben áll, melynek lényegét a Jóra irányuló szemlélődés alkotja. Az ember
nem csupán bírhat értelemmel, hanem azonossá is válhat vele (I.4 [46] 3–4). Amennyiben ezt az
állapotot elértük, semmilyen külső körülmény nem csorbíthatja boldogságunkat. A bölcs akkor sem
veszíti el boldogságát, amikor éppen Phalarisz bronzbikájában sütögetik (I.4.13). Plótinosz úgy véli,
hogy a szabadságot (eleutheria), vagyis a külső körülményekkel és természetünk alacsonyabb rendű
összetevőivel szembeni autonómiát is az értelmi tevékenység, a szemlélődés (theória) jelenti
számunkra (VI.8 [39] 3–6). A kiváló gyakorlati cselekvés csak részlegesen tekinthető szabadnak,
függetlennek, hiszen az erények gyakorlását külső körülmények teszik szükségessé. Valódi
megismerés, tudás szintén csak az Értelem szintjén lehetséges (V.3 [49] 4–5). A tudás
tévedhetetlenségét ugyanis az garantálja, ha a megismerés alanya és tárgya egybeesik, vagyis ha a
megismerő önmagát ismeri meg. A megismerés tárgyai, a formák elsődlegesen az Értelemben
vannak, a lélek csak másodlagosan kerülhet birtokukba. A lélek egyesülése az Értelemmel a misztikus
tapasztalat egy fajtája, mely eltér szokásos diszkurzív gondolkodásunktól (IV.8 [6] 1). Persze itt is
értelmi aktusról van szó, melyben formákat ragadunk meg. E tapasztalat rendkívülisége a megértés
teljességében és időtlenségében rejlik.

      Plótinosz felfogása szerint azért térhetünk vissza az Értelemhez, mert voltaképpen soha el sem
hagytuk. Ezt a merész és a későbbi platonikusok által hevesen támadott tételét kétféle módon is
megfogalmazza. A lélek nem szállt alá teljes egészében, hanem valami „fent”, az értelemmel
felfogható világban maradt belőle (IV.8 [6] 8). A tanítás másik változata szerint az emberben jelen van
a három hiposztázis megfelelője, ily módon értelemmel (núsz) is bírunk (V.1 [10] 10–12). Ez az
értelem mindig tevékeny bennünk (jobban mondva megismerő aktusa idő felett áll),
tevékenységének azonban nem vagyunk mindig tudatában. Ennek az a magyarázata, hogy a lélek
csak azokat a működéseket tudatosítja, melyek eljutnak a képzetalkotó képességhez, illetve az
érzékeléshez. Ily módon az értelemmel felfogható valósághoz való visszatérés nem valamilyen külső
tárgy megismerését jelenti, hanem szellemi énünk felfedezését, a bennünk lakozó értelem
működésének tudatosítását.

      Az Értelem szintjének elérésével nem ér véget a lélek vándorútja: nem maradhat meg az
értelemmel felfogható világ szépségében, hanem annak nemzője felé kell továbbhaladnia (VI.7 [38]
16, 1–4). Az Értelem élő, organikus egységbe foglalja az értelemmel felfogható formák összességét,
az Egy/Jó azonban, noha forrása a formák e gazdagságának, maga semmilyen formával nem bír. A
léleknek ezért mind az érzékelhető alakokat, mind pedig az értelemmel felfogható formákat maga
mögött kell hagynia, hogy eljusson az első princípiumhoz (VI.7.31–35). A Jó nem csupán létrehozza a
formákat, melyeknek természetéhez tartozik a szépség, hanem kívánatossá is teszi őket a lélek
számára, mintegy szerelmi bájjal ruházva fel őket (VI.7.22). A Jó ezen hatásainak szemlélete nyomán
végtelen szerelmi vágy (erósz) ébred a lélekben. E vágy csak akkor éri el beteljesülését, amikor a lélek
eggyé válik az értelemmel felfogható valóság szépségeinek forrásával. Plótinosz a misztikus uniót
szerelmi élményhez hasonlítja (VI.7.34; lásd még VI.9 [9] 9). Ebben a tapasztalatban nincsenek meg
az értelmi megismerés jellemzői, nincsen különbség megismerő alany és ismerettárgy között (ez
összefügg azzal, hogy az első princípium, melyhez a lélek hasonult, maga sem fejt ki megismerő
tevékenységet). A lélek ilyenkor nem különböztethető meg az Egytől, nem azonosítja önmagát
emberként vagy bármi más módon, hanem tökéletesen eggyé válik princípiumával. Ebben az
állapotában „megveti” az értelmi megismerést, amelyben máskor olyannyira örömét lelte, hiszen az
mozgás, ő viszont megnyugvást keres. Ne feledjük azonban, hogy a lélek az Értelemmel való
azonosulás útján jut el a Jóval való misztikus egyesüléshez. Az Értelem két képességgel bír: „józan
Értelemként” saját tartalmait, az ideákat szemléli, mint „szerelmes Értelem” viszont a mindenen túli
Jóra koncentrál és próbálja befogadni azt (VI.7.35). A lélek tehát a visszatérés utolsó fázisában az
Értelem ez utóbbi, nem intellektuális működésében részesül. Plótinosz misztikája nem feltételezi,
hogy énünk legbenső magva minden megszorítás nélkül azonos volna Istennel. Az emberi lélek
középpontja hasonló az Egyhez, de nem azonos vele. A misztikus egyesülés abban áll, hogy a lélek
középpontját „mindenek középpontjához” igazítjuk (VI.9 [8] 9).
      A lélek azonosulása az Értelemmel, és az Értelem szintjén való élet betetőzése, a Jóval való
misztikus egyesülés Plótinosz felfogásában a gyakorlati életre is kihat. A misztikus visszatérve
másoknak is hírt adhat rendkívüli tapasztalatáról, sőt a politikai életben is megkísérelheti
megvalósítani az isteni képmásait (VI.9 [9] 7, 21 skk.). Az erények az Értelem tevékenységének
vetületei a lélek szintjén (I.2 [19] 6, 11 skk.; VI.8 [39] 5, 34–36). Porphüriosz feljegyzi Plótinoszról,
hogy készségesen eleget tett a társas élet kötelezettségeinek, lelkiismeretesen intézte a gyámságára
bízott árvák ügyeit, számos alkalommal elsimította mások nézeteltéréseit, anélkül hogy egy pillanatra
is meg kellett volna szakítania a szemlélődést (Plótinosz élete 8–9.). Plótinosz e leírás szerint egy
olyan etikai ideált testesít meg, mely a „kettős működés” (energeia ditté) metafizikai tanára épül. A
filozófus belső életének, szemlélődő értelmi tevékenységének hatása társas környezetére is
kisugárzik. Külső tevékenysége azonban nem kíván külön figyelmet és erőfeszítést tőle, hanem
mintegy automatikus kísérője szemlélődésének, éppen ezért nem is zavarhatja azt.

Plótinosz műveinek kiadását tanítványa, Porphüriosz állította össze, mestere halála után mintegy 30
évvel. A gyűjteményt kísérő Plótinosz-életrajzban beszámol mind a művek keletkezési körülményeiről
és sorrendjéről (4–6. fejezet), mind pedig arról, hogy ő maga milyen szisztematikus elvek szerint
rendezte el kiadásában az anyagot (24–25. fejezet). Porphüriosz 9–9 értekezést tartalmazó
csoportokba, Enneaszokba osztotta mestere írásait. Az I. Enneasz az etikai műveket, a II–
III. Enneasz természetfilozófiai írásokat tartalmaz.

       A IV–VI. Enneasz az értelemmel felfogható világra vonatkozó írásokat foglalja magában, a
plótinoszi hiposztázisok szerinti sorrendben: a IV. Enneaszban a lélekkel kapcsolatos írásokat
tartalmazza, az V. Enneasz az Értelemről szóló műveket, a VI. Enneasz pedig a legátfogóbb metafizikai
írásokat és azokat a műveket, melyeknek középpontjában az Egy áll. A felosztás a filozófia sztoikus
felosztásán alapszik (etika–fizika–dialektika), melyet a platonikusok a platóni-arisztotelészi
hierarchikus filozófiafelfogás szellemében értelmeztek át. Porphüriosz bizonyos értekezéseket több
részre osztott; a legkomolyabb beavatkozás a gnosztikusok elleni terjedelmes értekezés felszabdalása
(III.8 [30]; V.8 [31]; V.5 [32]; II.9 [33]). Úgy tűnik, egyebekben nem sokat változtatott Plótinosz eredeti
szövegén. A mostanában használatos fejezetbeosztás Ficino 1492-es latin fordításából származik. A
görög szöveg mérvadó modern kiadását Paul Henry és Hans-Rudolf Schwyzer készítette el (editio
maior 1951–1973; editio minor 1964–1982). Plótinosz szövegeinek teljes idézési formájában előbb
az Enneasz és az értekezés számát adjuk meg (az előbbit római számmal), majd []-ben a művek
keletkezési sorrendjében elfoglal helyét, végül a fejezet- és a sorszámot. Egy példa: V.1 [10] 1, 1–10.
Csak az Enneasz-beosztás vagy csak a kronologikus számozás szerint is szokás idézni az írásokat.
Plótinosz művei keletkezésük sorrendjében:

       1. A szépségről (I.6)
       2. A lélek halhatatlanságáról (IV.7)
       3. A sorsról (III.1)
       4. A lélek lényegéről (IV.2)
       5. Az Értelemről, az ideákról és a Létezőről (V.9)
       6. Arról, hogy miként száll alá a lélek a testekbe (IV.8)
       7. Arról, hogy miképpen erednek az Elsőből az Első utániak, valamint az Egyről (V.4)
       8. Vajon egy-e az összes lélek? (IV.9)
       9. A Jóról vagy az Egyről (VI.9)
       10. A három eredendő valóságról (V.1)
       11. Az első után következők keletkezéséről és rendjéről (V.2)
       12. A két anyagról (II.4)
       13. Különféle vizsgálódások (III.9)
       14. Az égbolt mozgásáról (II.2)
          15. A daimónról, akinek osztályrészül jutottunk (III.4)
          16. Az értelmes öngyilkosságról (I.9)
          17. A szubsztanciáról vagy a minőségről (II.6)
          18. Vajon az egyedeknek is van-e ideájuk? (V.7)
          19. Az erényekről (I.2)
          20. A dialektikáról (I.3)
          21. A lélek lényegéről (IV.1)
          22–23. Arról, hogy a létező, noha egy és ugyanaz, mégis mindenütt teljes egészében jelen van
(VI.4–5)
        24. Arról, hogy a létezőn-túliban nincsen megismerés. Mi az első és mi a második
megismerő? (V.6)
        25. Arról, hogy mit jelent az, hogy lehetőség szerint, és mit jelent az, hogy valóságosan (II.5)
        26. Arról, hogy a testetlen létezők nem szenvednek hatást (III.6)
        27–29. A lélekkel kapcsolatos kérdésekről I–II. A lélekkel kapcsolatos kérdésekről, avagy a
látásról III. (IV.3–5)
        30. A természetről, a szemlélődésről és az Egyről (III.8)
        31. Az értelemmel felfogható szépségről (V.8)
        32. Arról, hogy az értelemmel felfogható tárgyak nem az Értelmen kívül vannak, és a Jóról
(V.5)
        33. A gnosztikusok ellen (II.9)
        34. A számokról (VI.6)
        35. Miért van az, hogy a távoli dolgok kicsinek látszanak? (II.8)
        36. Számít-e az időtartam a boldogság szempontjából? (I.5)
        37. A teljes keverékről (II.7)
        38. Arról, hogy miként jött létre az ideák sokasága, valamint a Jóról (VI.7)
        39. Az Egy akaratáról és szabadságáról (VI.8)
        40. A világról (II.1)
        41. Az érzékelésről és az emlékezetről (IV.6)
        42.–44. A létező nemeiről I–III. (VI.1–3)
        45. Az örökkévalóságról és az időről (III.7)
        46. A boldogságról (I.4)
        47–48. A gondviselésről I–II. (III.2–3)
        49. A megismerő valóságokról, valamint Arról, ami mindenen túl van (V.3)
        50. A szerelemről (III.5)
        51. Mi a rossz és honnan ered? (I.8)
        52. Hatnak-e a csillagok? (II.3)
        53. Mi az élőlény, és mi az ember? (I.1)
        54. Az első Jóról és a többi jókról (I.7)


1.6.2. Későbbi újplatonikusok
1.6.2.1. Porphüriosz és Iamblikhosz

1.6.2.2. Az athéni és az alexandriai iskola

1.6.2.1. Porphüriosz és Iamblikhosz
Porphüriosz (234–305) Újplatonikus filozófus, Plótinosz követője. A föníciai Türoszból származik.
Athénban a platonikus filozófus és filológus Longinosz tanítványa. 263–268 között Plótinosz római
iskolájában tevékenykedik. További pályájáról nem sokat tudunk. Ír népszerű erkölcsi
intelmet (Marcellához), vallási tárgyú értekezéseket és vitairatot (Levél Anebóhoz; A
kinyilatkoztatásokból meríthető bölcselet, A keresztények ellen), történeti és filológiai műveket.
Homéroszról szóló munkái közül fennmaradt A nimfák barlangja című értekezés, mely az ithakai
barlang leírásának allegorizáló értelmezését adja. Összefoglalja Plótinosz főbb tanításait (Az
értelemmel felfogható dolgok felé vezető szentenciák), megírja életrajzát és elkészíti műveinek
kiadását. Platón számos dialógusához írt kommentárt. Arisztotelész logikai, fizikai és metafizikai
munkáit is kommentálja; a Kategóriákhoz írott Bevezetése (Eiszagógé) a középkori univerzálévita
kiindulópontja gyanánt szolgált.

Iamblikhosz (245–325) Az egyik legnagyobb hatású újplatonikus filozófus. Művei töredékesen
maradtak fenn. A szíriai Khalkiszból származik. Mesterei az alexandriai peripatetikus Anatoliosz és –
valószínűleg – Porphüriosz. Apameiában vagy Daphnéban alapít önálló iskolát. Porphüriosz vallással
kapcsolatos nézeteivel vitába száll (De mysteriis). Az (új)püthagoreus filozófiáról több könyvet ír (pl. A
püthagoreus életforma; Buzdítás a filozófiára). Platónt és Arisztotelészt is kommentálja. Számos
önálló értekezése is van (pl. A lélekről, Az istenekről).

       Plótinosz korától az antikvitás végéig a filozófia története gyakorlatilag azonos az újplatonizmus
történetével. A Plótinosz halálát követő évtizedekben az újplatonizmusnak két jellegzetes változata
alakul ki, melyek közül az egyik Porphürioszhoz, Plótinosz tanítványához, a másik pedig
Iamblikhoszhoz, Porphüriosz tanítványához köthető. Mind Porphüriosz, mind Iamblikhosz Plótinosz
filozófiáját fejleszti tovább, de más és más irányban. Porphüriosz nem távolodik túlságosan messze
mestere tanításától. Különös hangsúlyt helyez viszont az értelemmel felfogható valóság egységére, a
magasabb princípiumok immanenciájára, ily módon a metafizikai modell nála bizonyos mértékig
leegyszerűsödik. Iamblikhosz Plótinosszal számos ponton nyíltan vitába száll (ahogyan Porphüriosszal
is), és jelentős újításokat vezet be mind a filozófiai és az exegétikai elvek terén, mind a tanításokban.
Ugyanakkor alapjában véve ő is Plótinosz örökségét viszi tovább, a plótinoszi filozófia egyes
tendenciáit erősíti fel más tendenciák rovására. Iamblikhosz a valóság hierarchizálására, a metafizikai
modell fokainak világos szétválasztására törekszik: a magasabb princípiumok transzcendenciáját
hangsúlyozza. Az athéni és az alexandriai iskola az általa rögzített módszerekre és tanokra
támaszkodik a következő századokban. Az újplatonizmus porphürioszi változatának is nagy hatása
van, de elsősorban nem a görög nyelvű Kelet két nagy iskolájában, hanem a latin Nyugaton. Mindkét
filozófus írásai igen hiányosan maradtak fenn (ráadásul inkább vallási, mint filozófiai műveiket őrizte
meg a hagyomány), tanításuk ezért nem minden pontban rekonstruálható teljes pontossággal.

       Porphüriosz sokoldalú gondolkodó, műveltsége rendkívüli, számos történeti és filológiai munka
szerzője. A vallás iránt is élénk érdeklődést mutat. A keresztények ellen írott értekezése – amennyire
a mű töredékeiből megítélhetjük – a leghatékonyabb érveket vonultatja fel a platonikus filozófia nagy
riválisával szemben. Megközelítése sokban emlékeztet Plótinosz antignosztikus vitairatára. A
keresztényeket újítással, az ősi hagyományok feladásával vádolja, és szemükre veti, hogy
felülvizsgálatlan és érvek által alá nem támasztott hit alapján fogadják el az újszerű tanítást (fr. 1 és
73 von Harnack). Elveti az időbeli világteremtés és a világvége eszméjét, mert az következik belőlük,
hogy az isten nem törekszik mindig a lehető legjobb állapot fenntartására (fr. 34 von Harnack; vö.
Arisztotelész, De philosophia 19C Ross). Porphüriosz érvelése azon a meggyőződésen alapul, hogy a
világ rendje ésszerű és léte értelemmel felfogható princípiumának szükségszerű következménye.
Támadja a kereszténység egyéb olyan tanításait is, melyek a természet racionális rendjének
megsértését feltételezik (ilyen például a test feltámadása vagy Krisztus megtestesülése).

     A pogány vallási hagyományokhoz való viszonya összetett. Ő az első újplatonikus, aki
kommentálja a Káld kinyilatkoztatásokat (e mű a későbbi újplatonizmusban a legfőbb tekintély
rangjára emelkedik). E mű teológiai eszméit Porphüriosz beépíti saját metafizikájába. Ugyanakkor a
theurgiát – a lélek megszabadulásának a költeményben javallt útját – komoly fenntartásokkal
fogadja. A lélek visszatéréséről (idézi Ágoston, Isten városa X.9 és 27 sk.) és Levél Anebóhoz című
munkáiban kifejti, hogy a theurgia eljárásai csupán a lélek „asztráltestét” és halandó, irracionális
részét képesek megtisztítani, így előkészíthetik ugyan a racionális lelket az értelemmel felfogható
valóságba való visszatérésre, önmagukban azonban nem képesek elérni azt. A theurgia gyakorlata a
kozmoszban működő természetes szümpatheiák rendszerét használja ki (Levél II 5d).

A szümpatheia („együttes hatásszenvedés”, „együttérzés”) sztoikus fogalom. A sztoikusok szerint a
kozmoszt átjárja és egyesíti az aktív princípium, a pneuma (tüzes lehelet), ennek köszönhetően
minden részének eseményei kihatnak az egészre.

      Az értelemmel felfogható valóság azonban felette áll a természeti világnak, és az értelmes
léleknek éppen az a célja, hogy kiszabaduljon az utóbbi kötöttségeiből (vö. Plótinosz, IV.4 [28] 43–44).
Porphüriosz Plótinoszhoz hasonlóan a filozófiát tekinti a megtisztulás és a visszatérés útjának.

      Mindamellett Porphüriosz nagyobb súlyt fektet mesterénél az ősi vallási hagyományok és az
újplatonikus filozófia összhangjának kimutatására. Ennek eszköze az allegorikus szövegértelmezés.
Exegétikai módszerét A nimfák barlangja című munkájából ismerjük (a mű az Odüsszeia XIII.101–112
magyarázata). Porphüriosz szerint egy szöveg egyszerre többféle allegorikus értelmet hordozhat. Így
például a Homérosz által leírt ithakai barlang lehet az értelemmel felfogható világ és lehet az anyagi
világ szimbóluma. Ezeket a magyarázatokat nem szükséges összeegyeztetni vagy dönteni közöttük.
Porphüriosz Platón dialógusait szintén ebben a laza stílusban magyarázhatta. Plótinosztól eltérően
nem csupán kiragadott idézeteket, hanem teljes műveket is kommentált. Megközelítése szerint a
dialógusoknak egyetlen meghatározó témája van, ám kitérőket is felfedez bennük
(Proklosz, Timaiosz-kommentár I. 204, 24–27 Diehl). A későbbi újplatonikusok hiányolják a
rendszerességet kommentárjaiból.

       A vallási és költői szövegek, valamint Platón dialógusai mellett Porphüriosz Arisztotelész-
művekhez is írt kommentárokat. Legismertebb, legnagyobb hatású munkái Arisztotelész logikájával
kapcsolatosak. A Kategóriákhoz két kommentárt is írt. Egy további munkája, az Eiszagógé (Bevezetés)
Arisztotelész logikájának alapfogalmait tárgyalja (nem, faj, fajalkotó különbség, sajátság, járulék).
Porphüriosz a platonikus hagyománynak Platónt és Arisztotelészt egyeztető vonalát követi (számos
átvétele ellenére Plótinosz jóval kritikusabb Arisztotelésszel). A Kategóriákban a modern olvasó
hajlamos antiplatonikus művet látni, mely az egyedi dolgok ontológiai elsődlegességét hangsúlyozza
a formákkal, helyesebben a fajtákkal (eidosz) szemben. Porphüriosz felfogásában a Kategóriák nem is
érinti    e     súlyos   metafizikai   kérdéseket,    hanem      nyelvi   kifejezéseket   osztályoz.
Az Eiszagógé előszavában azt írja, hogy nem feszegeti, 1. vajon a nemek és a fajok léteznek-e, vagy
pusztán gondolatainkban találhatók, továbbá ha léteznek, 2. testek-e vagy testetlenek, végül pedig
ha testetlenek, 3. önálló létezők-e vagy a testekhez vannak kötve (1, 9 skk. Busse). A probléma e
megfogalmazása az univerzálévita kiindulópontjává vált a középkori Nyugaton. Porphüriosz logikai
munkáit nem csupán latinra fordították le, hanem szírre és arabra is.

     Porphüriosz nagy súlyt fektet a platonizmus aszketikus, gyakorlati etikával kapcsolatos oldalára.
Erről tanúskodik Püthagorasz életéről írott műve, Markellához írt vigasztalása és Az élőlények
fogyasztásától való tartózkodásról szóló munkája. Etikai tanításában az erények négy fokozatát
különíti el: a polgári, a megtisztító, a teoretikus és a paradigmatikus erényeket (Szentenciák 32). A
polgári erény a szenvedélyek mérséklése, a megtisztító erény a lélek elválasztása a testtől, a
teoretikus erényt gyakorolva a racionális lélek szemléli az Értelem tartalmait, az Értelem szintjére
jutva pedig eléri az erények mintaképeit. Az erények e hierarchiájában a magasabb fokozatok
magukban foglalják az alacsonyabbakat. Ez a felosztás Plótinosz erénytanát fejleszti tovább (I.2 [20]).

      Porphüriosz metafizikája és lélekfilozófiája közel áll Plótinoszéhoz (lásd különösen Az
értelemmel felfogható dolgokhoz vezető szentenciákat és a Különféle vizsgálódásokat). Plótinosz
olykor nem fektet hangsúlyt az értelemmel felfogható valóságon belüli megkülönböztetésekre (VI.4–
5 [22–23]). Metafizikai tanításában Porphüriosz továbbviszi ezt a tendenciát, sőt nála kifejezetten
„egymásba tolódnak” a hiposztázisok. Egyrészt nem különíti el élesen a Lélek és az Értelem
hiposztázisát, sőt az egyéni lélek státusát is meglehetősen magasra helyezi (Iamblikhosz, A
lélekről, idézi Sztobaiosz I. 365, 5 skk. Wachsmuth). Másrészt a jelek szerint az Egy és az Értelem
közötti távolság is csökken rendszerében. A Káld kinyilatkoztatásokban szó esik a legfőbb isten, az
Atya erejéről és értelméről (fr. 4 des Places), aki ily módon hármasságot alkot (fr. 26 des Places). A
későbbi újplatonikusok szerint e hármasság nem lehet első: az Atya léte, ereje és értelme (hüparxisz,
dünamisz, núsz) előtt még egy (vagy két) további princípiumnak kell állnia. Plótinosznál egy hasonló
triász, a lét, élet és értelem (úszia, zóé, núsz) hármassága a második hiposztázis szintjén foglal helyet.
Ezzel szemben Porphüriosz szerint a hármasság első tagja a legfőbb isten, az első princípium
(Damaszkiosz, A princípiumokról II.1, 4 skk. Combès-Westerink), ily módon az első princípium
szorosan összetartozik a belőle kibontakozó dolgokkal.

      A 20. század elején előkerült egy töredékes kommentár Platón Parmenidészéhez. A névtelen
kommentátor hangsúlyozza az Egy megismerhetetlenségét, kimondhatatlanságát, továbbá azt, hogy
semmilyen viszonyban nem áll az utána következőkkel (1–4. töredék). E negatív teológiát azonban
pozitív leírások ellenpontozzák. Az első princípium az utóbbi megközelítésben „a lét formája”, „léten
túli lét” (einai), melyben a második hiposztázis, a létezés (úszia) részesedik (5. töredék). Az Egy a
kommentár metafizikája szerint kettős szerepet tölt be: nem csupán teljességgel transzcendens
princípium, hanem egyszersmind a lét – élet/erő – értelem hármasságának első tagja (6. töredék). A
második hiposztázis legmagasabb fázisában egybeesik az első princípiummal. A triasz második tagját
a kommentátor az Egyből való kiáramlással, a harmadikat pedig a visszafordulással azonosítja. Az Egy
ily módon az önmagát kibontó isteni lényeg egyik aspektusává válik. Mind az első princípium és a lét
azonosítása, mind pedig az Egy státusának kétértelműsége idegen Plótinosztól. Egyesek a
kommentárt a középső platonizmus összefüggésében próbálják elhelyezni. Egy elterjedtebb nézet
szerint a névtelen Parmenidész-kommentár Porphüriosz műve. A kommentár és Porphüriosz
metafizikai tanítása közötti szoros rokonság legalábbis annyit valószínűsít, hogy az irat Porphüriosz
köréhez köthető. Marius Victorinus, a 4. századi latinul író keresztény platonikus erre a metafizikai
modellre alapozza Szentháromság-tanát. Porphüriosz írásait nem csupán ő, hanem Ágoston is jól
ismerte és használta. A sors iróniája, hogy a kereszténység ellen szenvedélyesen érvelő Porphüriosz e
csatornákon keresztül jelentősen hozzájárult a keresztény tanítás fejlődéséhez.

      Iamblikhosz a platonizmus püthagoreizáló vonalát folytatja, tíz könyvből álló sorozatot szentel
Püthagorasznak és a(z új)püthagoreus tanoknak. Iamblikhosszal újjáéled az óakadémiai
püthagoreizáló platonizmus törekvése a filozófia matematizálására. Szintén felerősödik nála a vallási
hagyomány és a platonikus filozófia egyeztetésének igénye. A misztériumok címen ismert művében
vitába száll Porphüriosszal a theurgia értékének kérdésében. Álláspontja szerint az ember nem képes
saját erejéből, pusztán filozófiai szemlélődés útján eggyé válni az istenekkel: ez csak theurgikus
eljárásokkal érhető el, melyek révén alkalmassá válunk az isteni kegyelem befogadására ( A
misztériumokról II.11). Ez a nézet Iamblikhosz metafizikai modelljének alább tárgyalandó sajátságaival
és a lélek státusának a plótinoszinál pesszimistább felfogásával függ össze. A filozófia alárendelése a
theurgiának az erénytanban is megjelenik: Iamblikhosz Az erényről írott elveszett művében az
erények porphürioszi skáláját újabb fokokkal egészíti ki, és a theurgikus erényeket állítja a
legmagasabb szintre (Damaszkiosz, Phaidón-kommentár I, 143 sk. Westerink). Iamblikhosz vallási
beállítottsága eltér Plótinoszétól, és bizonyos tekintetben a kereszténységgel mutat párhuzamot.
Értelmezésében azonban az isteni „kegyelem” és megvilágosodás nem áll kívül a valóság szokásos,
racionális rendjén, hanem része annak: a theurgia a természeti világ és az isteni erők közötti
természetes kapcsolatokon alapul.
      Iamblikhosz megújítja a platonikus szövegmagyarázat módszereit. Platón egy fejtegetése szerint
minden beszédnek olyan egységet kell alkotnia, mint egy élőlénynek (Phaidrosz 264C). Iamblikhosz
ezt az elvet alkalmazza Platón dialógusaira és más szövegekre is (Éliasz, Kommentár
a Kategóriákhoz, 131, 10 Busse). Felfogásában minden Platón-dialógus egységét annak egyetlen
központi tárgya (szkoposz = „cél”) adja. A dialógusokban nincsenek kitérők, minden a
mű szkoposzával áll összefüggésben, és a látszólag legjelentéktelenebb részletnek is van jelentése.
Módszerének fő jellemzője a rendszeresség és teljesség, ebben tér el Porphürioszétól. Iamblikhosz
Arisztotelész és Platón számos művét, továbbá a Káld kinyilatkoztatásokat is kommentálta. Szintén ő
állíthatta össze a Platón-dialógusok azon kánonját, amely a későbbi antikvitás újplatonikus iskoláiban
az oktatás alapjául szolgált (26. fejezet).

      Iamblikhosz lélekfilozófiáját A lélekről írott művének fennmaradt doxográfiai részeiből és
későbbi platonikusok írásaiból rekonstruálhatjuk. Plótinosz és Porphüriosz felfogását erőteljesen
támadja (A lélekről, idézi Sztobaiosz I. 365, 5 skk.). 1. Az Értelem és a Lélek között Plótinosz nem húz
éles határvonalat: az egyetemes Lélek nem különböztethető meg az Értelemtől, és az értelmes lelkek
valamennyi fajtája bír tisztán értelmi, idő feletti működéssel. Iamblikhosz viszont metafizikájának
jellegzetességeiből fakadóan elhatárolja egymástól a hiposztázisokat, és külön is hangsúlyozza, hogy
a Lélek önálló, mind az Értelemtől, mint a testi világtól különböző hiposztázist alkot. 2. A vitakérdések
másik csoportja az emberi lélekkel kapcsolatos. Plótinosz szerint az emberi lelkek azonos lényegűek a
világlélekkel és az égitestek lelkeivel. Feltételezi továbbá, hogy az emberi lélek részese a második
hiposztázis élő, organikus egységének, valamilyen módon azonos az Értelemmel, sőt az Eggyel is
érintkezik. A lélek tartalmazza az Értelem és az Egy megfelelőit. A tanítás egy másik megfogalmazása
szerint a lélek nem szállt alá teljes egészében az értelemmel felfogható világból: egyik része
örökkévaló szemlélődésben él. Ezzel összefügg, hogy csak a lélek alsó része követ el vétkeket, ezek
nem érintik a lélek egészét. Ezzel szemben Iamblikhosz hangsúlyozza az isteni és az emberi lelkek
különbségét: az előbbiekhez külön transzcendens értelem tartozik, az utóbbiakhoz viszont nem, így
nem szemlélhetik örökké a formákat (vö. Proklosz, Timaiosz-kommentár I. 245, 17 skk. Diehl). Elveti
azt a tételt is, hogy a lélek tartalmazza a magasabb valóságokat (Sztobaiosz, i. h.). Az alá nem szállt
lélek tanítása elleni érveit Proklosz őrizte meg. A léleknek nem csupán alsó része vétkezik, hiszen a
vétket elhatározásra (proaireszisz) vezethetjük vissza, a rossz elhatározás pedig az egész lelket
megrontja (Proklosz, Timaiosz-kommentár III. 333, 28–334, 27); továbbá ha az értelem része a
léleknek, és a lélek örökké szemlélődik, akkor el kell fogadnunk, hogy mindig minden lélek boldog (III.
335, 7–15). A léleknek megvan a maga sajátos lényege, és pontosan rögzített helyet foglal el a
valóság rendjében, melyet nem hagyhat el. A lélek csak a theurgia segítségével képes „felemelkedni”.
Ilyenkor a lélek transzcendens okaihoz kapcsolódik, ám az időleges egyesülés közben is megőrzi saját
természetét (A misztériumokról II.2).

      Iamblikhosz metafizikáját – melyet a rá hivatkozó athéni újplatonikusok közvetítésével ismerünk
– a valóság rendjének hierarchizálására való törekvés hatja át. Plótinosz modelljében mind az
ontológiai elsődlegesség, mind pedig a magasabb princípiumoknak az alacsonyabb szinteken való
jelenléte fontos strukturáló elv. Porphüriosz az utóbbit hangsúlyozza, és hajlamos a hiposztázisokat
„egymásba csúsztatni”. Iamblikhosz ezzel szemben az előbbi elvet állítja előtérbe. Visszatér az Egy
transzcendenciájának plótinoszi gondolatához, a Káld kinyilatkoztatások hármasságát pedig egy
alsóbb szintre helyezi. Ezenfelül feltételez egy további, az Egyet megelőző, teljességgel transzcendens
princípiumot, a Kimondhatatlant, melyet olyan viszony sem fűz a többi dologhoz, mint az Egyet a
sokasághoz (Damaszkiosz, A princípiumokról II. 1.6 Combès-Westerink). Iamblikhosz az egyes
hiposztázisokon belül is hierarchikus viszonyokat állapít meg, a logikai megkülönböztetéseknek
mindig ontológiai különbségeket feleltetve meg. Például a második hiposztázisban a Létezőt az
Értelem elé helyezi (Proklosz, Timaiosz-kommentár I. 230, 5 skk.; uő, Platóni teológia I.11. 52, 2 skk.
Saffrey-Westerink). Plótinosz ezt a viszonyt alapjában még kölcsönös függésként értelmezte.
Iamblikhosz a részesedés fogalmát is felhasználja hierarchikus modelljében (Proklosz, Timaiosz-
kommentár II. 240, 4 skk.; vö. A teológia elemei 23–24). A „részesedés” Platónnál az ideák és az
érzékelhető dolgok viszonyára utaló metafora. Iamblikhosznál széles körben alkalmazható
fogalommá válik, amely fontos szerepet kap a második és a harmadik hiposztázis belső szerkezetének
leírásában. Iamblikhosz megkülönbözteti 1. a „részesedhetetlen” (amethekton) princípiumot, 2. „azt,
amiben részesednek” (metekhomenon) és (3) „a részesedő dolgot” (metekhon). A részesedhetetlen
princípiumtól részesedhető dolgok „rendje”, „láncolata” vagy „sokasága” függ. Például a
részesedhetetlen Értelem hozza létre a részesedett intellektusok sokaságát, melyek a lelkek
különböző fajtáihoz tartoznak (Proklosz, Timaiosz-kommentár II. 313, 15 skk.; vö. uő, A teológia
elemei 166). A részesedőkben nem maga a részesedhetetlen princípium van jelen, hanem csupán
képmásai, így a princípium megőrzi transzcendenciáját.

      A metafizikai modell egy további fontos sajátsága az átmenetek fokozatossága. Iamblikhosz a
valóság fokainak az első princípiumból való kibomlásában folytonosságot feltételez. A valóság fokai
közötti hézagokat olyan középső tagok beiktatásával igyekszik kitölteni, melyekben a szélső tagok
mindegyikével van valami közös (A misztériumokról I.5–7; Proklosz, Timaiosz-kommentár II. 313, 15
skk.). Ebben részint Platónnak a daimónok, illetve a lélek közvetítő szerepére vonatkozó
megjegyzéseire támaszkodott (Lakoma 202E; Timaiosz 35A; lásd még 31B sk.), részint pedig a Káld
kinyilatkoztatások azon tanítására, mely szerint a valóság általánosságban hármasságokból épül fel
(fr. 3 des Places). A közvetítők megsokszorozásával Iamblikhosz nem csupán összekapcsolja
egymással a valóság szintjeit, hanem egyszersmind az isteni transzcendenciát is hangsúlyozza.

      Egy harmadik fontos alapelv szerint minden mindenben benne van, ám az illető dolog saját
természete szerint. Numéniosz és Plótinosz számára ez azt jelenti, hogy a magasabb princípiumok
közvetlenül jelen vannak az alacsonyabbakban, például az Értelem az egyéni lelkekben, vagy az
értelemmel felfogható valóság az érzékelhető világban. Iamblikhosz másként kívánja értelmezni az
elvet (Sztobaiosz, i. h.). A valóság építményének szintjeit szerinte pusztán megfelelések kötik össze.
Az összes forma minden szinten megjelenik, azonban másként az Értelemben, másként a Lélekben,
másként az anyagi világot közvetlenül megformáló pszichikus princípium, a Természet szintjén és
végül másként az anyagban (Proklosz, Timaiosz-kommentár I. 87, 6 skk.; vö. uo., 426, 3 skk.). Az egyes
hiposztázisok belső szerkezetét Proklosz – Iamblikhoszt követve vagy legalábbis az ő elveit alkalmazva
– hasonló módon írja le (Proklosz, A teológia elemei 103). A második hiposztázisban a Lét, Élet,
Értelem hierarchikus sort alkot. E fokok mindegyike tartalmazza a másik kettőt is, például a Lét
szintjén is megvan az Élet és az Értelem. Minden egyes tag tükrözi a teljes hiposztázist, de
mindegyikben más és más forma uralkodó.

      A valóság e modell szerint finoman tagolt, bonyolult szerkezettel bír, melyben minden létezőnek
megvan a maga jól körülhatárolt helye. Az ontológiai fokokat Iamblikhosz filozófiai megfontolásokból
sokszorozza meg, e soklépcsős modell azonban vallási szempontból is kapóra jött. A metafizikai
entitásoknak megfeleltethetők a görög, káldeus, perzsa, egyiptomi istenekből összeálló népes
panteon tagjai. Iamblikhosz kezén a platonizmus egyszersmind a pogány teológia nagyszabású
szintézisévé válik. Sőt mi több, a platonizmusnak e változata vallásként működik. A kereszténységhez
hasonlóan szent irat tekintélye támasztja alá tanítását (Káld kinyilatkoztatások), és rítusokat is kínál
híveinek (theurgia).

      Iamblikhosz átütő sikert ért el a platonikusok körében. A következő nemzedékek mind
exegétikai módszereit, mind metafizikai és lélekfilozófiai újításait, mind pedig a filozófia és a vallás
integrálására irányuló törekvését magukévá teszik. A következő két évszázad görög platonikusai „az
isteni Iamblikhoszt” mérvadó tekintélyként idézik. Iamblikhosz tanításának konkrét politikai hatása is
volt, igaz, ez nem bizonyult tartósnak. Iulianus Apostata császár (egyeduralkodó: 361–363)
Iamblikhosz vallási-filozófiai szintézise alapján kívánta a pogány vallás és kultúra uralmát
helyreállítani. Iulianus epheszoszi Maximosz tanítványa volt, aki Iamblikhosz egyik tanítványának,
Aidesziosznak volt a tanítványa. Iulianus terjedelmes írói munkássága a iamblikhoszi tanok melletti
elkötelezettségét és elmélyültségét tanúsítja. A pogány restauráció terve azonban meghiúsult, mivel
a császár korán meghalt egy hadjárat során.

1.6.2.2. Az athéni és az alexandriai iskola
A 3–4. század filozófiai iskolái ritkán élték túl alapítójukat. Stabil, több nemzedéken át működő
újplatonikus iskolák csak az 5. század folyamán alakultak ki Athénban és Alexandriában. Az athéni
iskola első ismert vezetője Plutarkhosz (nem keverendő össze khairóneiai névrokonával, a középső
platonikus filozófussal), akinek tevékenysége az 5. sz. első harmadára esik. Plutarkhosz jelentősebb és
jobban ismert utódai az iskola élén Szürianosz, Proklosz és Damaszkiosz. Damaszkiosszal – noha
jelentős tanítványai vannak, például Szimplikiosz – megszűnik az utódlás: a pogány vallás
védbástyájának számító athéni iskolát Iustinianus 529-ben császári rendelet útján záratja be.
Alexandriában a 4-5. század fordulóján tevékenykedtek platonikusok (Hüpatia, Szünesziosz,
Hieroklész), ám az iskola utódlási rendjét csak Hermeiasztól kezdve ismerjük. Hermeiasz fia,
Ammóniosz az iskola legnagyobb hatású vezetője. Ammóniosz jelentős tanítványai közé tartozik a
keresztény Ióannész Philoponosz, aki viszont nem került az iskola élére. Ammónioszt Olümpiodórosz,
majd a keresztény Éliasz, David és Sztephanosz követi. A két iskola szoros kapcsolatot ápol, az
alexandriai iskola vezetői gyakran athéni mesterek tanítványai (Hermeiasz Szürianosz tanítványa,
Ammóniosz Prokloszé), az athéniak közül pedig többen megfordulnak Alexandriában (Damaszkiosz és
Szimplikiosz Ammóniosz tanítványai).

      Doktrinális téren a két iskola közül az athéni meghatározó. Az újplatonikus metafizika és
teológia nagyszabású kifejtéseit jobbára az athéni mesterek műveiben találjuk: a legfontosabb
összegzések szerzője Proklosz (A teológia elemei, Platóni teológia) és Damaszkiosz (A
princípiumokról). Az alexandriaiaknál e tanok inkább a háttérben munkálnak. Az iskolák között
azonban nincsenek komoly tanbeli különbségek, csupán tevékenységük súlypontja más és más. Az
alexandriaiak elsősorban Arisztotelészt kommentálják, az athéniak pedig Platón műveit. Az
alexandriai iskola a vallási szempontból semleges logikai kérdéseket állítja előtérbe, és óvatosan
kikerüli a teológiai problémákat, melyekkel az athéniak előszeretettel foglalkoznak. A két iskola
filozófiai hangsúlykülönbségei a már régóta államvallássá lett kereszténységhez való viszonyuk
különbségeivel függhetnek össze. Az athéni iskola anyagilag független, szilárdnak tűnő intézmény, az
alexandriai iskola viszont rászorul a város támogatására. Alexandriában a vallási kérdések
meglehetősen kiélezettek, ennek szomorú jele az újplatonikus filozófusnő, Hüpatia keresztények
általi meglincselése 415-ben. Az athéni újplatonikusok határozottan védelmezik a hagyományos
pogány vallást, az alexandriaiak viszont igyekeznek megegyezni a keresztény hatóságokkal, és idővel
az iskola keresztény tagjaira bízzák az irányítást.

      Az athéni iskola vallásos beállítottságát tekintve Iamblikhosz irányvonalának folytatója.
Proklosz (Platóni teológia) és Damaszkiosz (A princípiumokról; Parmenidész-kommentár) az
újplatonikus panteonba beemelendő görög és nem görög isteneket bonyolult metafizikai modelljük
fokaihoz rendelik. A kései újplatonikusok a filozófiai tevékenységet spirituális gyakorlatként
értelmezik, mely a megtisztulás útjának fontos szakaszát alkotja. A filozófia azonban legtöbbjük
szerint nem elégséges önmagában. Damaszkiosz megjegyzi, hogy Iamblikhosz, Szürianosz és Proklosz
a theurgiát állítja első helyre, szemben Plótinosszal és Porphüriosszal, akik a megtisztulás filozófiai
útját részesítik előnyben (Phaidón-kommentár I, 172 Westerink). A kései újplatonikusok
erénytanában a természetes, etikai, politikai, megtisztító és teoretikus erényeket a theurgikus
erények tetőzik be (143 sk.; Olümpiodórosz, Phaidón-kommentár 8.2 Westerink; Marinosz, Proklosz
élete 2–3. fej.). A filozófus életrajzok igen hasonlítanak a keresztény szentek életrajzaira. A filozófus
élete során végighalad az erények skáláján, és szerencsés esetben eléri a legmagasabb fokot
(Marinosz, Proklosz élete 26). Damaszkiosz Iszidórosz élete címen ismert filozófiatörténetében elődeit
ezen szempont szerint tárgyalja. A Káld kinyilatkoztatásokból (fr. 45–48 des Places) származik a hit,
igazság és szeretet (erósz) erényeinek hármassága, melyhez negyedikként gyakran hozzáteszik a
reményt is. Ezeket az erényeket már Porphüriosz (Markellához 24) és Iamblikhosz (A
misztériumokról V.26) is említi. Proklosz az első hármat metafizikai valóságként kezeli. Közülük a
hit (pisztisz) teszi lehetővé az istenekkel való kapcsolat legmagasabb, theurgikus formáját, amely
minden emberi bölcsességnél és tudásnál többet ér (Platóni teológia I.25). Az athéni pogány
újplatonikusok spiritualitása sok tekintetben párhuzamot mutat a keresztényekével, akikkel egyre
élesebb konfliktusba kerülnek.

      A módszerek és a metafizikai doktrínák terén ez a korszak nem hoz alapvető újdonságot. Az
athéni újplatonikusok a iamblikhoszi elvek következményeit bontják ki. Ez a metafizikai rendszer
további bonyolódásához vezet. Az athéni iskola részletesen kidolgozza az ún. isteni henaszok
(egységek) tanítását (könnyen lehet, hogy e tanítás lényegében szintén Iamblikhosztól ered). E
doktrína áttekinthető tárgyalását adja Proklosz (A teológia elemei 113–165). A henaszokkal az első
hiposztázisban is megjelenik a sokaság, ezzel teljessé válik a szimmetria a három hiposztázis
szerkezetében. Az Egy az első hiposztázis részesedhetetlen princípiuma, a henaszokban viszont lehet
részesedni. Az utóbbiak feladata az Egy és az alsóbb szintek közötti közvetítés. Ezek az egységek
szintén felette állnak a létnek, és önmagukban megismerhetetlenek, azonban hatásaik alapján,
analógiák útján megismerhetők. A henaszok hierarchikus rendet alkotnak (160–165), a valóság alsóbb
szintjeinek egymásra következése – a második hiposztázis „értelemmel felfogható” és „értelmes”
foka, valamint a Lélek világ feletti és világon belüli rendje – ezt a hierarchiát tükrözi (másutt Proklosz
még tovább finomítja e felosztásokat). A henaszok szintje a par excellence isteni szféra. Az isteni
attribútumok, amilyen az önelégségesség, a végtelenség vagy a gondviselés gyakorlása,
a henaszokban vannak meg legtökéletesebben. Az intelligenciák, a lelkek vagy az égitestek csupán
a henaszokhoz fűződő viszonyukra tekintettel nevezhetők isteninek. A második és a harmadik
hiposztázis hasonlóképpen komplex szerkezetet mutat. E bonyolult hierarchikus modell a mai olvasót
valószínűleg kevéssé ragadja magával, ám annyit el kell ismernünk, hogy racionális elvek
következetes alkalmazásának eredménye.

      A kései újplatonikus metafizika fontos tétele, hogy a magasabb okok hatása messzebb terjed az
alacsonyabbakénál (Proklosz, A teológia elemei 57; 71–72). A lét alapvetőbb határozmány, mint az
élet vagy mint az értelem, és több mindenre terjed ki. Ebből a gondolatmenetből az következik, hogy
a metafizikai modell középső szintjei a legbonyolultabbak, és ezek létrehozásában vesz részt a
legtöbb ok. Az anyag ezzel szemben egyedül az első princípium, az Egy produktuma. Proklosz már
csak ezért sem fogadhatta el a rossz eredetének plótinoszi magyarázatát. A rossz létéről (De malorum
subsistentia) írott értekezésében hatékony érveket hoz fel az anyag és a rossz azonosítása ellen,
többek között visszautasítja azt a paradoxont, hogy a rossz a Jótól származik. Elmélete szerint –
melynek persze vannak előzményei (Porphüriosz, Szentenciák 42. 14; Iamblikhosz, idézi
Szimplikiosz, Kommentár a Kategóriákhoz, 418, 3–6 Kalbfleisch) – a rossznak nincs egyetlen
princípiuma, nincs sajátos oka, hanem mindig valamilyen jó célra irányuló folyamat szándékolatlan,
járulékos eredménye: léte pusztán melléktermék (parüposztaszisz; A rossz létéről, 50, 1 skk. Boese).

     Proklosz A teológia elemei című metafizikai összefoglalásában jelentős módszertani újítást vezet
be. A tekintélyekre hivatkozás másutt végtelen buzgalommal alkalmazott eljárását itt mellőzi, és
szigorúan érvelő formában fejti ki metafizikáját. Előbb a modell alapelveit fekteti le, egyebek között
tisztázva az egység és a sokaság, az ok és az okozat, az egész és a rész fogalmait, majd felvázolja az
értelemmel felfogható valóság tényleges szerkezetét, az első hiposztázis felől haladva az alacsonyabb
szintek felé. A mű 211 metafizikai tételt foglal magában, melyeket Proklosz reductio ad
absurdum típusú érvekkel, illetve – az érvelés előrehaladtával – a korábban elfogadott tételekkel
támaszt alá. Az értekezés formáját minden bizonnyal a geometria axiomatikus módszere inspirálta.
(Érdemes megjegyezni, hogy Proklosz kommentálta az eukleidészi Elemeket.) A geometriát már
Arisztotelész is mintának tekinti tudományelméletében, azonban Proklosz az első, aki az axiomatikus
módszer következetes alkalmazásával teljes metafizikát dolgoz ki. A teológia elemei nagy hatású mű,
többek között Boëthius (III. teológiai traktátus) és Pszeudo-Dionüsziosz Areopagitész is sokat merít
belőle, az arab közvetítéssel latinra fordított Liber de causis pedig Proklosz művének átdolgozása.

      A természetfilozófiai elméletalkotást részint Arisztotelész elmélyült tanulmányozása ösztönzi
(több idevágó Arisztotelész-értekezés része az újplatonikus iskolák tananyagának), részint pedig a
fizikai kérdések teológiai-vallási vonatkozásai iránti érdeklődés. Arisztotelészt a kései újplatonikusok a
természetfilozófia első számú tekintélyeként tisztelik. Az Arisztotelész-értelmezés fő szabálya persze
az a feltételezés, hogy tanítása lényegében összhangban van Platónéval, legfeljebb
nyelvhasználatában különbözik attól (Szimplikiosz, Kommentár Arisztotelész értekezéséhez Az
égboltról 69, 11 skk. Heiberg). Ióannész Philoponosz, Ammóniosz tanítványa eltér az újplatonikus
kommentátorok szokásos gyakorlatától és szakít az arisztotelészi fizikával. A legfőbb vitapont a
világkezdet kérdése. A platonikusok körében erre az időre az az álláspont válik elfogadottá, hogy a
világ mindig volt, van és lesz, időben örök, isteni és tökéletes lény, és ebben Platón és Arisztotelész is
egyetért. (A platóni Timaiosz 28C szó szerinti olvasatban a kozmosz keletkezettségét állítja,
Arisztotelész viszont kétségtelenül elutasítja a világkezdetet, pl. Fizika VIII.1.) Proklosz 18 érvet hozott
fel e hagyományos tan mellett. Philoponosz úgy véli, Platón Arisztotelésztől eltérően időbeli kezdetet
tulajdonít a világnak. Két vitairatban támadja Prokloszt és közvetlenül Arisztotelészt is (Proklosz ellen
a világ örökkévalóságáról; Arisztotelész ellen a világ örökkévalóságáról). Az előbbi írás fennmaradt,
az utóbbi mű érveit részlegesen, másodlagos forrásokból ismerjük. Philoponosz keresztény
gondolkodó, a világkezdetre vonatkozó nézeteit Mózes I. könyvéhez kapcsolódva is kifejti A világ
teremtéséről írott művében. A Timaiosz teremtéstörténetét szó szerint magyarázó korábbi
platonikusoknál radikálisabb értelmet ad a világkezdetnek: nem csupán a kozmikus rendnek van
időbeli kezdete, hanem maga az anyag is időben jött létre. Philoponosz Arisztotelész saját tanait
fordítja a világ örökkévalóságának tétele ellen. Egyik fontos érve a következő (Proklosz ellen 9, 14 skk.
Rabe). A világ örökkévalósága tényleges végtelenség létezését vagy legalábbis létrejöttét feltételezi
(például az eddig eltelt évek és az egy-egy fajhoz tartozó egyedi dolgok száma végtelen volna). Ez
azonban számos fogalmi nehézséghez vezet (Philoponosz problematikusnak látja a végtelen
mennyiségek összehasonlítását vagy műveletek végzését velük), ráadásul Arisztotelész kifejezetten
elveti az aktuális végtelent. Philoponosz sorra cáfolja az arisztotelészi fizika más tételeit is, többek
között kétségbe vonja, hogy az égitestek a Hold alatti világ négy elemétől különböző, ötödik elemből
állnak, és hogy a mozgás magyarázatára a mozgó testtel érintkezésben álló mozgatóra van szükség
(ehelyett a mozgató által a mozgó testnek átadott belső mozgató erőt vezetett be, melyet később
latinul impetusnak neveznek). Ezek a problémák gyakran összefüggésben állnak a világkezdet
kérdésével. Az eredmény egy alternatív fizikai elmélet, mely összhangban van a keresztény
dogmákkal. Szimplikiosz az arisztotelészi Fizika és Az égbolt kommentárjaiban Philoponosszal
szemben az újplatonikusok hagyományos nézetét védelmezi, mely szerint a világ örök. E viták során a
kései újplatonikusok finom, alapos érveléssel alátámasztott és sokszor igen eredeti
természetfilozófiai elméleteket dolgoznak ki.
       Ugyanezt mondhatjuk a pszichológia területéről is. Platón és Arisztotelész nézeteiből kiindulva
az érzékelés, a képzetalkotás és az értelem működésének részletes és újszerű elemzéseit adják. A
vitatott problémák közül egyet említünk: a produktív és a passzív értelem közötti arisztotelészi
megkülönböztetés értelmezésének kérdését (DA III.5). E rejtélyes szövegrész már Theophrasztosznak
is fejtörést okozott (lásd Themisztiosz, Parafrázis Arisztotelésznek A lélekről írott könyveihez, 107, 30
skk.). A szintén peripatetikus Alexandrosz megkülönbözteti 1. a velünk született potenciális vagy
anyagi értelmet (dünamei te kai hülikosz núsz), mely képes befogadni az univerzális formákat, 2. az
univerzálékat birtokló értelmet (núsz hósz hexisz), 3. a tudását gyakorló, aktualitásban lévő
értelmet (núsz kat’ energeian), végül pedig 4. a produktív értelmet (núsz poiétikosz), mely az 1. és 2.
közötti átmenetért felelős (A lélekről, 88, 23 sk. Bruns). A produktív értelem Alexandrosz szerint nem
egyéb, mint az első ok, Isten (89, 9–19). E szerint az elgondolás szerint az emberi lélek teljes
egészében halandó, hiszen az egyedül örök és halhatatlan produktív értelem nem része a léleknek.
Themisztiosz, az i. sz. 4. századi Arisztotelész-kommentátor nem tartozik az újplatonikusok közé, de
jól ismeri filozófiájukat, beleértve Plótinosz tanítását az Értelem hiposztázisának organikus
egységéről. Nézete szerint a produktív értelem nem azonosítható Istennel, hanem emberi intellektus
(Parafrázis Arisztotelésznek A lélekről írott könyveihez, 102, 36 skk.). Ez azonban meglepő módon egy
és ugyanaz minden emberben – így magyarázható, hogy közös fogalmaink vannak és képesek
vagyunk kommunikálni egymással. Ennek az értelemnek az örökkévalósága nem biztosíthatja a
személyes halhatatlanságot. Themisztiosz azonban elfogadja, hogy több egyedi intellektus létezik,
melyeket a produktív értelem megvilágít (103, 32 skk.). Rá hivatkozik majd Aquinói Tamás a
személyes halhatatlanság melletti érvelésében – kérdés, hogy mennyi joggal. A kései újplatonikusok
tovább folytatják e vitát, és Philoponosz, Pszeudo-Philoponosz, valamint Pszeudo-Szimplikiosz DA-
kommentárjaikban valóban a személyes halhatatlanságot alátámasztó értelmezéseket dolgoznak ki.
1. A produktív értelem nem azonos Istennel, mint Alexandrosz gondolja, nem is az Értelem
hiposztázisában maradó emberi intellektus, mint Plótinosz tanítja, és nem is daimóni értelem, mint
Marinosz állítja, hanem emberi intellektus (lásd Pszeudo-Philoponosz áttekintését, aki az általa
képviselt álláspontot athéni Plutarkhoszra vezeti vissza 535, 4 skk. Hayduck; vö. Pszeudo-Szimplikiosz,
220, 25 skk. Hayduck). A potenciális értelem az, ami aktív értelemmé válik, amikor eléri
tökéletességét; ebben az állapotában már más intellektusokat is tökéletességre juttathat tanítás
útján (Philoponosz, Az értelemről 45, 53 skk. Verbeke). A potenciális és az aktív értelem azonosítása
mutatja, hogy egyéni intellektusokra kell gondolnunk. 2. Ez az értelem halhatatlan, noha csak
annyiban gondolkodik mindig (DA III.5, 430a22), amennyiben a világban mindig van olyan egyéni
emberi értelem, mely tevékeny (Philoponosz, Az értelemről 52, 17 skk. Verbeke; Pszeudo-
Philoponosz 538, 32 skk.). 3. Halandónak legfeljebb a „passzív értelmet” mondhatjuk, ez azonban
nem más, mint a képzetalkotó képesség (phantaszia; Philoponosz 11, 7 skk.; Pszeudo-Philoponosz
541, 20 skk. Hayduck; Pszeudo-Szimplikiosz 248, 6 skk. Hayduck).

A kései újplatonizmus fontos teljesítményei közé tartozik az iskolai oktatás rendjének kidolgozása és
az oktatáshoz szorosan kapcsolódó kiterjedt kommentárirodalom létrehozása. Az újplatonikus
iskolákban az oktatás egy előkészítő kurzussal veszi kezdetét, mely elemi nyelvtani, retorikai, logikai
és matematikai ismereteket tartalmaz (nagyjából a „hét szabad művészet” tárgyait). Ezután egy elemi
etikai kurzus következik, melyen többek között Iszokratész egyes beszédeit, a püthagoreus Arany
verseket és Epiktétosz Kézikönyvecskéjét olvassák. A szigorúbb értelemben vett filozófiai
tanulmányok első szakaszát az arisztotelészi filozófia alkotja. Ez a kurzus Porphüriosznak az
arisztotelészi logikához írott Bevezetésével kezdődik, ezután a Kategóriák és az Organon további
könyvei következnek, majd az Etika és a Politika, végül pedig a teoretikus tudományok, a fizika –
matematika – teológia felosztás sorrendjében. A természetfilozófiai írások közül többek között
a Fizika, Az égbolt és A lélek szerepel az olvasmányok között, a matematikát valószínűleg Az
oszthatatlan szakaszokról című nem hiteles mű képviseli, a teológiát pedig a Metafizika értekezései.
(Megjegyzendő, hogy a gyakorlati filozófia és a matematika helyét illetően nem volt teljes egyetértés
az újplatonikusok között.) A képzés fő része Platón 12 dialógusának olvasása. Az első kurzus elején
az Első Alkibiadész áll, mely befelé fordulásra, önismeretre serkenti a hallgatót. Az előrehaladás
további rendje az erények skáláját követi. A Gorgiasz a politikai erények, a Phaidón a megtisztító
erények fokának felel meg. A teoretikus erényekhez több dialógust rendelnek: a Kratüloszt és
a Theaitétoszt (a nevek és a fogalmak szemlélete), A szofistát és Az államférfit (a fizikai világ
szemlélete), valamint a Lakomát és a Phaidroszt (az értelemmel felfogható valóság szemlélete). Ezt a
kurzust a Philébosz olvasása zárja, melynek tárgya az első princípium, a Jó. A Platón-tanulmányoknak
szentelt második kurzus tárgya egy fizikai és egy metafizikai dialógus, a Timaiosz és a Parmenidész. Az
utóbbi munka az újplatonikusok szemében a teljes platóni filozófia foglalata. A tanulmányok csúcsát
azonban nem filozófiai, hanem teológiai művek, az orphikus Himnuszok és a Káld
kinyilatkoztatások olvasása jelenti. A Platón-olvasmányok listája Iamblikhosztól származik, sőt az
egész oktatási rend az ő elgondolására megy vissza. E tanulmányok nem pusztán a diszkurzív ész
kiművelését, az iskola tanainak elsajátítását szolgálják. A filozófiai és teológiai művek olvasása és
magyarázata a megtisztulás útja, mely az érzékelhető dolgoktól az erények egyre magasabb fokain át
az istenekhez vezeti vissza a lelket.

A szövegeket a tanár magyarázatokkal látja el (használják persze régebbi szerzők kommentárjait és
bevezetéseit is). E kommentárokat vagy saját maga adja ki, vagy pedig tanítványai jegyzik le. A kései
újplatonikusok munkássága túlnyomórészt az iskolai oktatás alapszövegeihez írott kommentárokból
áll. Mint említettük, az újplatonikusok egyeztetik a két fő filozófiai szerző, Arisztotelész és Platón
nézeteit. Szintén igyekeznek igazolni a filozófiai hagyomány és vallási tekintélyeik összhangját
(Szürianosz könyvet írt Orpheusz, Püthagorasz és Platón összhangjáról a Káld kinyilatkoztatásokkal).
A hagyomány egységének, belső harmóniájának hangsúlyozása részint a kései antikvitásban
általánosan elterjedt tradicionalizmusból következik, részint azon keresztények stratégiáját próbálja
hatástalanítani, akik a filozófusok közötti nézetkülönbségre (diaphónia) hivatkozva próbálták aláásni
a pogány filozófia hitelét. A kommentátorok a szövegmagyarázat iamblikhoszi elveit alkalmazzák, és
nemritkán a mai olvasó számára legképtelenebbnek tűnő értelmezésekre jutnak. Például A szofista –
mely dialógusban a modern filozófiatörténet logikai-metafizikai vizsgálódást, illetve a szofisták elleni
platóni polémia betetőzését látja – az újplatonikus tanrendben fizikai műként szerepel, melynek fő
tárgya a Hold alatti világban tevékenykedő démiurgosz (vö. Iamblikhosz, Kommentár A szofistához fr.
1 Dillon).

Hogyan értékeljük a kései újplatonikusok kommentátori és filozófiai tevékenységét? Mindenekelőtt le
kell szögeznünk, hogy az újplatonikusok saját filozófiai problémáik és előfeltevéseik fényében
olvassák Platónt és Arisztotelészt, és alaposan átértelmezik tanításukat. Teljesítményük azonban
korántsem lebecsülendő. Először is, az efféle elfogultságtól Platón és Arisztotelész mai olvasója sem
lehet mentes. Másodszor, Platón és Arisztotelész egyeztetése filozófiailag is termékenynek bizonyult.
Az összhang megteremtésére többféle lehetőség kínálkozik. Például Proklosz szerint Arisztotelész
csupán Istennek azt a szerepét írja le, hogy a világot célként mozgatja, ezért teológiája kiegészítésre
szorul. Ammóniosz ezzel szemben megkíséreli kimutatni, hogy Arisztotelész Istent a világ létrehozó
okának is tekinti (Timaiosz-kommentár I. 266, 28 skk.; Szimplikiosz, Fizika-kommentár 1363, 8 skk.).
Az ilyen viták a szövegek szoros olvasására és a filozófiai probléma – példánkban az Isten és a világ
közötti oksági kapcsolat – alapos átgondolására kényszerítenek. A kései újplatonikus iskolákban
normává lesz a filozófiai tételek részletes kifejtése és argumentatív alátámasztása, és a tekintélyek
egyeztetése során olykor eredeti elméletek születnek. Harmadszor, az újplatonikus kommentátorok
történeti jelentősége kétségbevonhatatlan. Az újplatonikus szövegmagyarázat rögzített
szempontrendszerre épül. A kommentátor meghatározza a mű témáját, célját (szkoposz), hasznát,
helyét a képzés rendjében és az olvasott szerző munkásságában, tisztázza a cím, a hitelesség és a
szerkezet kérdéseit. Ezek a gondolkodási szokások, melyek az athéni és alexandriai iskolákban
szilárdultak meg, tovább élnek a későbbi iszlám és keresztény filozófiai kommentárirodalomban. Az
újplatonikus kommentárok fontosságát nem utolsósorban az a tény adja, hogy az antik filozófiai
kultúra jelentős részben ebben a közegben hagyományozódik tovább. A korai görög filozófusokra
vonatkozóan értékes információkat köszönhetünk e kommentároknak, Platón és Arisztotelész
recepcióját pedig egészen a modern korig az újplatonikus értelmezések határozzák meg.

      Az újplatonizmus története korántsem ér véget az athéni iskola bezárásával. Fentebb láttuk,
hogy a latin Nyugat keresztény gondolkodói merítettek az újplatonizmus porphürioszi változatából. A
szintén hangsúlyozottan keresztényellenes athéni iskola iamblikhoszi alapokra épülő
platonizmusának ugyancsak megszületik keresztény változata. Az a keresztény teológus, aki a Pál
apostol által megtérített Dionüsziosz Areopagitész neve alatt adta ki írásait, részleteiben is követi
Proklosz tanítását, többek között átveszi tőle a negatív teológia értelmezését, a soklépcsős
metafizikai hierarchiát (mely itt az angyalok hierarchiájának alakját ölti), valamint a theurgia
elméletének számos elemét átemeli a szentségek tanába. Pszeudo-Dionüsziosz Areopagitész
Bizáncban és a középkori Nyugaton is a platonizmus fontos közvetítőjévé vált. A hagyományozás egy
másik      vonalának     kiindulópontja      az     alexandriai  iskola,    melyben      Ammóniosz
kompromisszumkészségének köszönhetően több nemzedéken át tovább folyhatott a tanítás.
Olümpiodórosz után keresztények veszik át az iskola vezetését, 610 körül pedig Sztephanosz
meghívásával az újplatonikus filozófia oktatása átkerül Bizáncba. Érdemes megemlíteni, hogy az
újplatonizmus különféle formái az iszlám filozófiájára is jelentős hatást gyakoroltak. Ebben fontos
szerepet játszottak az Arisztotelész teológiája és az Okok könyve címen ismert iratok. Mindkét
munkát Arisztotelésznek tulajdonították, noha az előbbi valójában Plótinosz IV–VI. Enneaszának
parafrázisa, az utóbbi pedig Proklosz A teológia elemei című munkájának átdolgozása.

      A császárkorban a platonizmusnak latin nyelven író hívei is akadtak. Apuleius a középső
platonizmus tipikus képviselője a 2. században. Calcidius, aki feltehetőleg a 4. században írt
kommentárt Platón Timaioszához, lényegében szintén a középső platonizmus gondolatkörében
mozog. Marius Victorinus viszont ugyancsak a 4. században Plótinosz és Porphüriosz eszméit
közvetíti. Marius Victorinus fordításait Szent Ágoston is használhatta, a Vallomások beszámolója
szerint spirituális fejlődésében jelentős szerepet játszottak a „platonikus könyvek”. Az 5. század első
harmadában Macrobius Cicero Scipio álma című munkájához írott kommentárján, valamint
Martianus Capella Mercurius és Filológia nászáról című munkáján keresztül az újplatonizmus
Iamblikhosz utáni formájának elemei is beszűrődnek a latin nyelvű irodalomba. Boëthius, akinek
tevékenysége körülbelül egy évszázaddal későbbre esik, nem pusztán közvetítő, hanem komolyan
vehető filozófus (lásd 3.1.). Filozófiai képzettségét minden bizonnyal az egyik nagy újplatonikus
iskolában szerezte – a valószínűbb hipotézis szerint Alexandriában tanult. Az ő munkássága jelenti a
legfontosabb összekötő kapcsot az antik görög filozófia és a középkori latin Nyugat között.

Proklosz (412–485) az athéni újplatonikus iskola jelentős képviselője. Konstantinápolyból származott,
mestere Szürianosz volt. 437-től haláláig vezette az athéni iskolát. Elsősorban Platónt kommentálta;
Arisztotelész- és Plótinosz-kommentárjairól is tudunk. Matematikai és csillagászati szövegeket is
magyarázott. Tizennyolc érv a keresztények ellen a világ örökkévalóságáról című vitairatát
Philoponosz válaszából ismerjük. Kisebb értekezéseket írt a rossz, a gondviselés és a végzet
problémáiról. Tömör áttekintést ad az újplatonikus metafizikáról és az arisztoteliánus fizikáról (A
teológia elemei, A fizika elemei). Nagy összefoglaló műve, a Platón teológiája egyszerre
szisztematikus és egzegetikai mű. Kommentálta a Káld kinyilatkoztatásokat, és írt a teurgiáról (A papi
  művészet). Vallásos költeményei is fennmaradtak. Proklosz mérvadó összegzését adja az athéni iskola
  hagyományának.

  Damaszkiosz (462–538) Az athéni újplatonikus iskola utolsó vezetője. A szíriai Damaszkuszból
  származott. Alexandriában és Athénban tanult, filozófiai mesterei athéni Proklosz-taníványok –
  Marinosz és Iszidórosz – voltak. Az iskola vezetése alatt virágzásnak indult. Fennmaradt művei
  közül A princípiumokról című szisztematikus metafizika, Platón Parmenidészének kommentárja,
  valamint az Iszidórosz élete/Filozófiatörténet című munkák a legjelentősebbek. Kiindulópontja
  Proklosz, de gyakran vitába száll vele, és Iamblikhoszhoz tér vissza. 529-ben Iustinianus rendeletileg
  bezáratta a hangsúlyozottan pogány athéni iskolát. Damaszkiosz ekkor tanítványaival Perzsiába ment,
  ahonnak rövidesen visszatért; további sorsa ismeretlen.

  Szimplikiosz (490–560) Az athéni újplatonikus iskola utolsó nemzedékének tagja. A kisázsiai Kilikiából
  származott. Alexandriában Ammóniosz, Athénban Damaszkiosz tanítványa volt. Az athéni iskola
  bezárása után Damaszkiosszal együtt Perzsiába ment, majd 532-ben visszatért. A következő
  évtizedekben – Khoszroész perzsa királynak köszönhetően – békében élhetett, bár nyilvánosan
  tanítani nem volt alkalma. Hatalmas kommentárokat írt Arisztotelészhez, valamint a sztoikus
  Epiktétosz Kézikönyvecskéjéhez. Mesteréhez, Damaszkioszhoz hasonlóan az újplatonizmus
  iamblikhoszi irányvonalát követi (metafizikáját azonban ránk maradt műveiben nem fejti ki
  rendszeresen). Felbecsülhetetlen forrás a korai görög filozófiára nézve.

  Ammóniosz (440–517 után) az alexandriai újplatonikus iskola meghatározó alakja. Apja, Hermeiasz
  szintén filozófus volt. Proklosznál tanult. Megegyezést keresett a keresztény hatóságokkal. Ezzel is
  összefügghet, hogy Platón helyett Arisztotelész magyarázatára – és ezen belül is a logikai művekre –
  helyezte a hangsúlyt. Úgy tűnik azonban, metafizikája nem tér el lényegileg az athéni iskoláétól.
  Platón és Arisztotelész tanításának egységét védelmezte.

  Ióannész Philoponosz (490–570) alexandriai keresztény újplatonikus filozófus és teológus.
  Ammóniosz tanítványa volt. Ellenfele, Szimplikiosz némi lekezeléssel „a grammatikus” néven
  emlegeti. Óriási életművet hagyott hátra (melléknevének jelentése: „munkaszerető”). Több
  Arisztotelész-kommentárt írt. Önálló értekezésekben cáfolta a világ örökkévalóságának a pogány
  platonikusok körében általánosan elfogadott tételét (A világ örökkévalóságáról Proklosz ellen,
  Arisztotelész ellen); a kérdést keresztény teológusként is kifejtette (A világ teremtéséről). Számos
  egyéb keresztény teológiai munka szerzője. Grammatikai, matematikai és csillagászati műveit is
  ismerjük. Eredeti gondolkodó: az arisztotelészi fizika részletes és éleslátó kritikáján át egy alternatív
  elmélethez jut el, mely összhangban van a keresztény tanokkal.


  Irodalom
ACKRILL J. 1981: Arisztotelész, a filozófus . Oxford: Clarendon Press.

ALEXANDRIAI NÉVTELEN 2006: Bevezetés Platón filozófiájába . Magyar Filozófiai Szemle 50 (2006), 81–
  117.

ALGRA K. – BARNES J. – MANSFELD J. – SCHOFIELD M. (szerk.) 1999: The Cambridge History of
  Hellenistic Philosophy . Cambridge: Cambridge University Press.

ALLEN RE (szerk.) 1965: Studies in Plato's Metaphysics . London: Routledge és Kegan Paul.
ALLEN RE – FURLEY DJ (szerk.) 1975: Studies in Presocratic Philosophy . Vol. 2: Az Eleatics and
  Pluralisták . London: Routledge és Kegan Paul.

ANNAS J. 1992: Az elme hellenisztikus filozófiája . Berkeley–LA–London: University of California Press.

ANNAS J. – ROWE C. (szerk.) 2002: New Perspectives on Plato, Modern and Ancient . Cambridge, Mass.:
  Harvard University Press.

APHRODISZIASZI ALEXANDROSZ : AZ uralkodókhoz a végzetről. In Bugár – Lautner 2006: 147–234.

APULEIUS 2003: A világról. Szonoki és filozófiai művek . Budapest: Magyar Könyvklub.

ARISZTOTELÉSZ 1969: Politika . Budapest: Gondolat.

ARISZTOTELÉSZ 1975: Eudémoszi etika. Nagy etika . Budapest: Gondolat.

ARISZTOTELÉSZ 1979: Organon . I. köt. Katégóriák, Herméneutika, Első analitika . Budapest: Akadémiai
  Kiadó.

ARISZTOTELÉSZ 1982: Retorika . Budapest: Gondolat.

ARISZTOTELÉSZ 1987: Nikomakhoszi etika . Budapest: Európa Könyvkiadó.

ARISZTOTELÉSZ 1992: „Metafizika, VII (Z) könyv” . Gond 1/1. füzet, 125–157.

ARISZTOTELÉSZ 1993: Kategóriák . Budapest: Kossuth Könyvkiadó.

ARISZTOTELÉSZ 1994: Az athéni állam . In        Németh     György    (összeáll.,   jegyz.,   utószó)   1994:
  Államéletrajzok. Budapest: Századvég Kiadó.

ARISZTOTELÉSZ 1994: Hermeneutika . Budapest: Kossuth Könyvkiadó.

ARISZTOTELÉSZ 1997: Poétika és más költészettani írások . Budapest: PannonKlett Kiadó.

ARISZTOTELÉSZ 1999: Fizika IV.10–14 . Vulgo 1. füzet, 83–98.

ARISZTOTELÉSZ 2000: A természetfilozófiai vizsgálódás nyolcadik könyve . Magyar Filozófiai Szemle 44,
  73–159.

ARISZTOTELÉSZ 2005: A Jóról. A filozófiáról . In Bugár 2005, 157–176.

ARISZTOTELÉSZ 2005: Metafizika ʌ (XII. könyv) . In Bugár 2005, 187–225.

ARISZTOTELÉSZ 2006: A létrejött és a pusztulás . Budapest–Miskolc: Lestár-ME BTK.

ARISZTOTELÉSZ 2006: Lélekfilozófiai írások . Budapest: Akadémiai Kiadó.

ARMSTRONG AH (szerk.) 1967: The Cambridge History of Later Greek and Early Medieval
  Philosophy . Cambridge: Cambridge University Press.

ASMIS E. 1990: „Philodemus” epikureanizmus ' . In Haase–Temporini II.36.4: 2369–2406.
ASMIS ELIZABETH. 1984. Epikurosz tudományos módszere . Ithaca NY: Cornell University Press.

B. INWOOD , Ethics and Human Action in Early Stoicism , Oxford: Clarendon Press.

BÁRÁNY ISTVÁN 2001: Utószó a Theaitétoszhoz . In Platón 2001, 123–267.

BARNES J. et al. (szerk.) 1975–1979: Cikkek Arisztotelészről . Vol. 1: Tudomány. Vol. 2: Etika és
  politika. Vol. 3: Metafizika. Vol. 4: Pszichológia és esztétika. London: Duckworth.

BARNES J. 1979: A preszókratikus filozófusok . Vol. 1–2. London: Routledge.

BARNES J. (szerk.) 1984: The Revised Oxford Translation of Aristotle . Vol. 1–2. Princeton: Princeton
  University Press.

BARNES J. (szerk.) 1995: The Cambridge Companion to Aristotle . Cambridge, CUP.

BARNES J. 1990: The Toils of Skepticism . Cambridge: Cambridge University Press.

BARNES J. 1998: Arisztotelész . Budapest: Akadémiai Kiadó.

BENE LÁSZLó – BETEGH GÁBOR (szerk.) 2001: Értelem és szenvedély. Filozófia és teológia a
  hellenisztikus korban és a kései antikvitásban . Passim Filozófiai Folyóirat 3/1. sz.

BENE LÁSZLó 2006: „Megismerés, nyelv és valóság A szofistában” . In Platón 2006a, 131–321.

BENSON H. (szerk.) 1992: Essays on the Philosophy of Socrates . Oxford: Clarendon Press.

BETEGH G. – BODNÁR I. – LAUTNER P. – GERÉBY GY . (szerk.) 2007: Töredékes hagyomány. Steiger
  Kornélnak . Budapest: Akadémiai Kiadó.

BETEGH GÁBOR – BÖRÖCZKI TAMÁS (szerk.) 2007: A formák és a tudás. Tanulmányok Platón
  metafizikájáról és ismeretelméletéről . Budapest: Gondolat.

BETEGH GÁBOR (bev., ford., jegyz.) 1998: „Egy orphikus kozmogónia: A Derveni papirusz” . In NÉMETH
  GYÖRGY (szerk.): Ércnél maradóbb. A görög és a római történelem forrásai . Budapest: Corvina, 29.
  fejezet.

BETEGH GÁBOR 2004: A derveni papirusz. Kozmológia, teológia és értelmezés . Cambridge: Cambridge
  University Press.

BETT R. 2000: Pyrrho. Előzményei és hagyatéka . Oxford: Clarendon Press.

BOBZIEN S. 1998: Szabadság és determinizmus a sztoikus filozófiában . Oxford: Clarendon Press.

BOËTHIUS 1979: A filozófia vigasztalása . Budapest: Európa.

BOGNÁR LÁSZLó 2006: Az antik filozófia története. Ajánló irodalomjegyzék , link

BOLONYAI GÁBOR – HAJDU PÉTER (szerk.) 2002: A Poétika újraolvasása. Helikon Irodalomtudományi
  Szemle 48/1–2. sz.
BRANHAM B. – GOULET-CAZé M.-O. (eds) 1996: The Cynics: The Cynic Movement in Antiquity and Its
  Legacy . Berkeley: University of California Press.

BRENNAN TAD 1999: Etika és ismeretelmélet a Sextus Empiricusban . London: Routledge.

BRICKHOUSE TC, SMITH ND 2000: Szókratész filozófiája . Oxford: Clarendon Press.

BRITTAIN C. 2001: Philo of Larissa: The Last of the Academic Skeptics . Oxford: Oxford University Press.

BRUNSCHWIG J. – LLOYD GER (szerk.) 2000: Greek Thought: A Guide to Classical Knowledge . Cambridge
  Mass./London: Harvard University Press.

BRUNSCHWIG JACQUES 1997: „Pyrrhonikus volt-e Pyrrhón?” . Magyar Filozófiai Szemle 41: 413–424.

BUGÁR ISTVÁN (szerk.) 2003: Episztemológiai problémák a hellenisztikus korban és a kései
  antikvitásban . Passim Filozófiai Folyóirat 5/1. sz.

BUGÁR M. ISTVÁN – LAUTNER PÉTER (szerk.) 2006: Sors és szabadság. Az emberi autonómia
  problémája az antik filozófiában a Kr. utáni II. századig . Budapest: Kairosz.

BUGÁR M. ISTVÁN (szerk.) 2005: Kozmikus teológia. Források a görög filozófia istentanához a
  kezdetektől a kereszténység színrelépéséig . Budapest: Kairosz Kiadó.

BURKERT W. 1962: Weisheit und Wissenschaft. Studien zu Pythagoras, Philolaos und Platon . Nürnberg:
  Hans Carl Verlag.

BURNYEAT M. – FREDE M. (szerk.) 1998: The Original Sceptics: A Controversy . Indianapolis: Hackett.

CANCIK H. – SCHNEIDER H. (szerk.) 1996-: Der neue Pauly. Enzyklopädie der Antike . Stuttgart/Weimar:
  JB Metzler Verlag.

CANTO-SPERBER M. et al. 1997: Philosophie grecque . Párizs: Presses Universitaires de France.

CHERNISS H. 1944: Arisztotelész Platón és az Akadémia kritikája . Baltimore: J. Hopkins University Press.

CICERO 1974: Válogatott művei . Budapest: Európa Könyvkiadó.

CICERO 1983: A Legfőbb jóról és rosszról III-IV. könyv. A sztoikusok paradoxonjai. In Steiger 1983:241–
  314, 315–336.

CICERO 1985: Az istenek természete . Budapest: Helikon Kiadó.

Cicero 1992: A végzetről . Budapest: Európa Könyvkiadó. Újrakiadva In Bugár–Lautner 2006: 84–111.

CICERO 1995: Az állam . Budapest: Akadémiai Kiadó.

Cicero 1998: „akadémikus könyvek”, „Lucullus” . In Kendeffy 1998: 71–170.

Cicero 2004: Tusculumi eszmecserék . Budapest: Allprint.
COOPER JM (szerk.) 1997: Plato, Complete Works . Indianapolis: Hackett.

DIELS H., KRANZ W. 1951–52 (6. kiadás): Die Fragmente der Vorsokratiker . Vols. 1–3. Weidmann.

DILLON J. 1977: A középső platonizmus . London/Ithaca: Duckworth/Cornell UP

DILLON J. 1987: „Khalkiszi Iamblichus” . Az ANRW II.36.2: 862–909.

DILLON J. 2003: Platón örökösei. Tanulmány a régi akadémiáról (Kr . e . 347–274) . Oxford: Clarendon
  Press.

DILLON J. – LONG AA (szerk.) 1988: The Questions of Eclecticism. Tanulmányok a későbbi görög
  filozófiából . Berkeley. Los Angeles–London: University of California Press.

DODDS ERIC ROBERTSON 2002: A görögség és az irracionalitás . Budapest: Gond-Cura Alapítvány –
  Palatínus Kiadó.

DÖRRIE H. – BALTES M. – PIETSCH CH. (szerk.) 1987–: Der Platonismus in der Antike. Grundlage –
  Rendszer – Entwicklung . Bd. 1–7. Stuttgart/Bad Cannstatt: fromman-holzboog.

DÜRING I. 1966: Arisztotelész . Heidelberg: Carl Winther.

EMILSSON EK 1988: Plotinus on Sense-Perception . Cambridge: Cambridge University Press.

EMILSSON EK 2007: Plotinus az értelemről . Oxford: Oxford University Press.

EPIKTÉTOSZ 1978: Kézikönyvecske . Budapest: Európa Könyvkiadó.

EPIKTÉTOSZ 2006: A szabadságról . In Bugár–Lautner 2006, 112–138.

EVERSON     S. (szerk.)   1990,   1991,     1994,   1998: Társai   az   ókori    gondolathoz: 1.   köt. 1:
  Ismeretelmélet. Vol. 2: Pszichológia. Vol. 3: Nyelv. Vol. 4: Etika. Cambridge: Cambridge University
  Press.

FINE G. (szerk.) 1999: Platón . Vol. 1: Metafizika és ismeretelmélet. Vol. 2: Etika, politika, vallás és
  lélek. Oxford: Oxford University Press.

FLASHAR H. (szerk.) 1983–2007: Grundriss der Geschichte der Philosophie, begründet von F. Ueberweg,
  völlig neubearbeitet. Die Philosophie der Antike . Bd. 1–5. Basel-Stuttgart: Schwabe.

FORTENBAUGH WW (szerk.) 1983: On Stoic and Peripatetic Ethics. Arius Didymus munkája . New
  Brunswick–London.

FREDE M. – CHARLES D. (szerk.) 2000: Aristotle's Metaphysics Lambda . Oxford: Clarendon Press.

FRIIS JOHANSEN K. 1998: Az ókori filozófia története: a kezdetektől Augustinusig . London: Routledge.

FURLEY D. 1967: Two Studies in the Greek Atomists . Princeton: Princeton University Press.

FURLEY D. 1987: A görög kozmológusok . Vol. 1. Cambridge: Cambridge University Press.
FURLEY      DJ (szerk.)   1999: The   Routledge    History    of   Philosophy . Vol. II:   Arisztotelésztől
  Ágostonig. London: Routledge.

FURLEY DJ – ALLEN RE (szerk.) 1970, 1975: Studies in Presocratic Philosophy . Vol. 1: A filozófia
  kezdetei . London: Routledge és Kegan Paul.

GADAMER H.-G. 2000: A filozófia kezdete. Két tanulmány . Budapest: Osiris.

GAISER K. 1962: Platons ungeschriebene Lehre . Stuttgart: Schwabe.

GERSH S. 1986: Középplatonizmus és neoplatonizmus: A latin hagyomány . Notre Dame: The University
  of Notre Dame Press.

GERSON LP (szerk.) 1996: The Cambridge Companion to Plotinus . Cambridge: Cambridge University
  Press.

GERSON LP (szerk.) 1999: Aristotle: Critical Assessments . Vol. 1: Logika és metafizika. Vol. 2: Fizika,
  kozmológia és biológia. Vol. 3: Pszichológia és etika. London: Routledge.

GILL   ML     –   PELLEGRIN    P. (szerk.)   2006: A   Companion     to   Ancient    Philosophy . Malden,
  MA/Oxford/Carlton, Victoria: Blackwell Publishing.

GLUCKER J. 1978: Antiochus and the Late Academy . Göttingen: Vandenhoek & Ruprecht.

GORDON P. 1996: Epikurosz Lycia: The Second-Century World od Diogenes of Oenoanda . Ann Arbor:
  University of Michigan Press.

GOTTSCHALK HB 1987: „Arisztotelészi filozófia a római világban Cicero korától a Krisztus utáni második
  század végéig”. In Haase–Temporini II.36.2: 1079–1174.

GOULET R. (szerk.) 1989-: Dictionnaire des philosophes antiques . Párizs, CNRS.

GRIFFIN M., BARNES J. 1989, 1997: Philosophia Togata . Vol. 1: Esszék a filozófiáról és a római
  társadalomról. Vol. 2: Platón és Arisztotelész Rómában. Oxford: Clarendon Press.

GUTHRIE WKC 1962–1981: A görög filozófia története . Vol. 1–6.

HAASE W. – TEMPORINI H. (szerk.) 1987–1994: Aufstieg und Niedergang der römischen Welt. II.36:
  Philosophie, Wissenschaft und Technik . Berlin: De Gruyter.

HADOT P. 1968: Porphyre et Victorinus . 1–2. Párizs: Éditions du Cerf.

HADOT P. 1998: A belső fellegvár: Marcus Aurelius meditációi . Cambridge, Massachusetts–London:
  Harvard University Press.

HANKINSON RJ 1995: A szkeptikusok . New York: Routledge.

HAVAS LÁSZLó (szerk.) 1991: Válogatások a hippokratészi gyűjteményből . Budapest: Gondolat.
HORN CH. – RAPP CH. (szerk.) 2002: Wörterbuch der antiken Philosophie . München: CH Beck.

HUSSEY EL 1972: A preszókratikusok . London: Duckworth.

INWOOD B. (szerk.) 2003: The Cambridge Companion to the Stoics . Cambridge: Cambridge University
  Press.

INWOOD B. (2005): Seneca olvasása: Sztoikus filozófia Rómában . Oxford: Clarendon Press.

IRWIN T. 1989: Klasszikus gondolkodás . Oxford: Clarendon Press.

IRWIN T. 1995: Platón etikája . Oxford: Oxford University Press.

JAEGER W. 1923: Arisztotelész. Grundlegung einer Geschichte seiner Entwicklung . Berlin: Weidmann.

JUDSON L. (szerk.) 1991: Aristotle's Physics: A Collection of Essays . Oxford: Clarendon Press.

KAHN CH 1960: Anaximander és a görög kozmológia eredete . New York: Columbia University Press.

KAHN CH 1979: Hérakleitosz művészete és gondolata . Cambridge: Cambridge University Press.

KAHN CH 1996: Platón és a szókratészi párbeszéd . Cambridge, Cambridge University Press.

KAHN CH 2001: Pythagoras and the Pythagoreans . Indianapolis: Hackett.

KELSZOSZ 1969, Igaz szó. In Világosság 10/3, melléklet.

KENDEFFY GÁBOR (szerk.) 1998: Antik szkepticizmus . Budapest: Atlantisz, 7–69.

KERFERD G. (szerk.) 1981: The Sophists and their Legacy . Wiesbaden: Steiner.

KERFERD G. 2003: A szofista mozgalom . Budapest: Osiris.

KEYT D. – MILLER F. (szerk.) 1991: A Companion to Aristotle's Politics . Oxford: Blackwell.

KIRK GS, RAVEN JE, SCHOFIELD M. 1998: A preszókratikus filozófusok , Budapest: Atlantisz.

KNEALE W., KNEALE M. 1987: A logika fejlődése . Budapest: Gondolat Kiadó.

KOBUSCH     TH. –    MOJSISCH     B. (szerk.)   1996: Platon:   Seine   Dialoge   in   der    Sicht   neuer
  Forschungen . Darmstadt: Wissenschaftliche Buchgesellschaft.

KRAUT R. (szerk.) 1992: The Cambridge Companion to Plato . Cambridge: Cambridge University Press.

LAUTNER PÉTER (szerk.) 1995: A kürénéi hedonizmus . Budapest: Kossuth.

LAUTNER P. (szerk.) 2004: Pogány teológia I . Szövegértelmezés és rendszeralkotás a Plótinosz utáni
  újplatonistáknál . Budapest: Kairosz.

LEAR J. 1988: Arisztotelész: A megértés vágya . Cambridge: Cambridge University Press.

LLOYD AC 1990: A neoplatonizmus anatómiája . Oxford: Clarendon Press.
LONG AA (2002): Epiktétosz: Sztoikus és szókratikus életkalauz . Oxford: Clarendon Press.

LONG AA (szerk.) 1971: Problems in Stoicism . London–Atlantic Highlands, NJ: The Athlone Press.

HOSSZÚ AA 1998: Hellenisztikus filozófia . Budapest: Osiris.

LONG AA (szerk.) 1999: The Cambridge Companion to Early Greek Philosophy . Cambridge: Cambridge
  University Press.

LONG AA 2006: Epikurosztól Epiktétoszig: Hellénisztikus és római filozófiai tanulmányok . Oxford:
  Clarendon Press.

LONG AA, SEDLEY DN (1987): A hellenisztikus filozófusok . 1. köt.: A főbb források fordításai, filozófiai
  kommentárral. Vol. 2: Görög és latin szövegek jegyzetekkel és bibliográfiával. Cambridge: Cambridge
  University Press.

LUCRETIUS 1957: A természetről . Debrecen: Alföldi Magvető.

LYNCH DP 1972: Arisztotelész iskola . Berkeley: University of California Press.

MANSFELD J. 1987: Die Vorsokratiker . Stuttgart: Reclam Verlag.

MARCUS AURELIUS 1975: Elmélkedései . Budapest: Európa Könyvkiadó.

MATES BENSON. A szkeptikus út: Sextus Empiricus körvonalai a pirrhonizmusról . New York: Oxford
  University Press, 1996

MITSIS P. 1988: Epikurosz etikai elmélete . Ithaca, New York: Cornell University Press.

MOREL P.-M. 2000: Atome et nécessité: Démocrite, Épicure, Lucrèce . Párizs: Presses Universitaires de
  France.

MORFORD M. 2002: A római filozófusok Cato cenzor idejétől Marcus Aurelius haláláig . London–New
  York: Routledge.

MOURELATOS APD 1993 (2. kiadás): The Pre-Socratic Philosophers . Princeton: Princeton University
  Press.

NEHAMAS       A. 1998: Az    élet    művészete:     szókratészi    elmélkedések     Platóntól   Foucault-
  ig . Berkeley/LA/London: University of California Press.

NUSSBAUM MC – RORTY AO (szerk.) 1992: Essays on Aristotle's De Anima . Oxford: Clarendon Press.

NUSSBAUM MC 1994: A vágyterápia: Elmélet és gyakorlat a hellenisztikus etikában . Princeton:
  Princeton University Press.

O'MEARA JD 1989: Pythagoras Revived: Matematika és filozófia a késő ókorban . Oxford: Clarendon
  Press.
O'MEARA DJ 1993: Plotinus: Bevezetés az Enneadokba . Oxford: Clarendon Press.

OWEN GEL 1986: Logika, tudomány és dialektika: Összegyűjtött iratok a görög filozófiából . London:
  Duckworth.

PÁL JÓZSEF – SZŐNYI GYÖRGY ENDRE – TAR IBOLYA (szerk.) 1995: Hermetika, mágia: Ezoterikus
  látásmód és művészi megismerés – Szöveggyűjtemény . Szeged: JATEPress.

PLATÓN 1984: Összes művei . 1–3. köt. Budapest: Európa Könyvkiadó.

PLATÓN 1998: Gorgiasz . Budapest: Atlantisz.

PLATÓN 1999: A lakoma . Budapest: Atlantisz.

PLATÓN 2000: Ión. Menexenosz . Budapest: Atlantisz.

PLATÓN 2001a: Theaitétosz . Budapest: Atlantisz.

PLATÓN 2001b: Philébosz . Budapest: Atlantisz.

PLATÓN 2003: Nagyobbik Hippiász. Kisebbik Hippiász. Lakhész. Lüszisz . Budapest: Atlantisz.

PLATÓN 2005a: Apokrif dialógusok. Első Alkibiadész. Második Alkibiadész. Hipparkhosz. Szerelmes
  ifjak. Theagész. Kleitophón. Minósz . Budapest: Atlantisz.

PLATÓN 2005b: Phaidrosz . Budapest: Atlantisz.

PLATÓN 2005c: Euthüphrón. Szókratész védőbeszéde. Kritón . Budapest: Atlantisz.

PLATÓN 2006a: A szofista . Budapest: Atlantisz.

PLATÓN 2006b: Kharmidész. Euthüdémosz . Budapest: Atlantisz.

PLATÓN 2007: Prótagorasz . Budapest: Atlantisz.

PLÓTINOSZ 1986: Az Egyről, a szellemről és a lelekről. Válogatott írások . Budapest: Európa Könyvkiadó.

PLÓTINOSZ 1995: A szellemi szépség (V. 8.), A szellem, az ideák és a létező (V. 9.) . In Pál
  József (főszerk.): 97–107., 109–116.

PLUTARKHOSZ 1983: A sztoikusok ellentmondásai . In Steiger 1983: 315–395.

PLUTARKHOSZ 1985: Szókratész daimónja . Budapest: Helikon Kiadó.

PLUTARKHOSZ 1986: Iszisz és Oszirisz . Budapest: Európa.

PLUTARKHOSZ 1998: Morálfilozófiai értekezések . Budapest: Kossuth.

PLUTARKHOSZ 2002: „Miért nem jósol már versben a Püthia?” Magyar Filozófiai Szemle 46, 563–599.
POPPER K. 2001: „A platóni igézet”. In Uő: A nyitott társadalom és ellenségei . Budapest: Balassi Kiadó,
  19–196.

PORPHÜRIOSZ : „Plótinosz életéről és műveinek felosztásáról” . In Plótinosz 1986: 353–386.

PORPHYRIOSZ 1984: Eiszagógé . Magyar Filozófiai Szemle 28: 431–454.

POWELL JGF (szerk.) 1995: Cicero the Philosopher . Oxford: Clarendon Press.

PRAECHTER        K. 1910: „Richtungen    und    Schulen       im   Neuplatonismus” . In    Uő:     1973: Kleine
  Schriften . Hildesheim: Olms: 165–216.

PRIOR WJ (szerk.) 1996: Socrates. Kritikus értékelések . London: Routledge.

PROKLOSZ 1997: „A Lykai Proklosnak, Platón utódjának két könyve a fizika elemeiről (avagy a
  mozgásról)” . Magyar Filozófiai Szemle 41, 281–336.

PSZEUDO-ARISZTOTELÉSZ : A világrendről . In Bugár 2005: 337–372.

RAPP C. 2004: Aristoteles zur Einführung . Hamburg: Junius Verlag.

REEVE C. 2000: Lényeges tudás: Arisztotelész metafizikája . Indianapolis: Hackett.

RIST J. 1972: Epikurosz: Bevezetés . Cambridge: Cambridge University Press.

RITOÓK      ZSIGMOND (ford.,     bev.,    jegyz.)      1982: Források     az    ókori   görög     zeneesztétika
  történetéhez . Budapest: Akadémiai Kiadó.

RITTER J., GRÜNDNER K., GABRIEL G. 1971–2007: Historisches Wörterbuch der Philosophie . Bd. 1–
  13. Bázel: Schwabe Verlag.

ROMILLY J. de 1992: The Great Sophists in Periclean Athén . Oxford: Clarendon Press.

Ross 1996: Arisztotelész . Budapest: Osiris Kiadó.

Ross DW 1953: Platón eszmeelmélete . Oxford: Oxford University Press.

ROWE      CH.,    SCHOFIELD    M. 2005: A      görög     és   római     politikai   gondolkodás    cambridge-i
  története . Cambridge: Cambridge University Press.

RÖD W. (szerk.) 1978–1997: Die Geschichte der Philosophie. Die Philosophie der Antike . München:
  Beck.

mikulás G. 1979: Szókratész . London: Routledge és Kegan Paul.

SCALTSAS T. – CHARLES D. – GILL ML (szerk.) 1994: Unity, Identity and Explanation in Aristotle's
  Metaphysics . Oxford: Clarendon Press.

SEDLEY D. 1998: Lucretius és a görög bölcsesség átalakulása . Cambridge: Cambridge Universiy Press.
SEDLEY D. 2003: A görög és római filozófia cambridge-i társa . Cambridge: Cambridge University Press.

SENECA 2002–2004: Prózai művei . 1–2. köt. Budapest: Szenzár Kiadó.

SEXTUS EMPIRICUS 1998: A pürrhónizmus alapvonalai . In Kendeffy 1998: 171–373.

SEXTUS EMPIRICUS 2005: A tudósok ellen IX.4–193. In Bugár 2005: 52–91.

SHARPLES RW 1987: „Aphrodisias Sándor: Skolasztika és innováció” . In Haase–Temporini II.36.2: 1176–
  1243.

SHERMAN N. (szerk.) 1999: Aristotle's Ethics: Critical Essays . Lanham, Maryland: Rowman és Littlefield.

SIMON A. 2002: Az örök feladat. Antik tanulmányok . Debrecen: Csokonai.

SIORVANES L. 1996: Proklosz: Neoplatonikus filozófia és tudomány . Edinburgh: Edinburgh University
  Press.

SMITH A. 1974: Porphyry helye a neoplatonikus hagyományban . Hága: Nijhoff.

SMITH N. 1998: Platón. Kritikus értékelések . Vol. 1: Értelmezési és módszeri problémák . Vol. 2: A korai
  párbeszédek. Vol. 3: A középső párbeszédek. Vol. 4: A késői párbeszédek. London: Routledge.

SOMOS RÓBERT (szerk.) 2004: Természetfilozófia és metafizika a hellenisztikus korban és a kései
  antikvitásban . Passim Filozófiai Folyóirat 6/1. sz.

SOMOS RÓBERT (szerk.) 2005: Középső platonizmus . Budapest: Osiris.

SORABJI R. 1983: Idő, teremtés és kontinuum . London: Duckworth.

SORABJI R. (szerk.) 1987: Philoponus and the Rejection of Aristotelian Science . London: Duckworth.

SORABJI R. 1988: Anyag, tér és mozgás . London: Duckworth.

SORABJI R. (szerk.) 1989: Ancient Commentators on Aristotle . London: Duckworth–Ithaca, New York:
  Cornell University Press.

SORABJI R. (szerk.) 1990: Arisztotelész átalakult . London: Duckworth.

SORABJI R. 2000: Érzelem és lelki béke. A sztoikus agitációtól a keresztény kísértésig . Oxford: Oxford
  University Press.

SORABJI R. (szerk.) 2005: The Philosophy of the Commentators, 200–600 AD. Egy Forráskönyv . Vol. 1:
  Pszichológia (etikával és vallással). Vol. 2: Fizika. Vol. 3: Logika és metafizika. London: Duckworth.

SORABJI R. 2006: Önmagam . Ókori és modern belátások az egyéniségről, életről és halálról . Oxford:
  Clarendon Press.

STEEL C. 1978: The Changing Self: a Study on the Soul in Later Neoplatonism: Iamblichus, Damascius and
  Priscianus . Brüsszel: Paleis der Academiën.
STEIGER KORNÉL (szerk.) 1983: Sztoikus etikai antológia . Budapest: Gondolat Kiadó.

STEIGER                    KORNÉL 1985: „Parmenidész                           és                  Empedoklész
  kozmológiája” . A Parmenidész. Empedoklész. Töredékek . Budapest: Gondolat, 75–170.

STEIGER    KORNÉL 1993a: A      lappangó         örökség:    Fejezetek     a   preszókratikus   filozófia    antik
  hagyományozásának történetéből . Budapest: Jószöveg Műhely Kiadó.

STEIGER KORNÉL (szerk.) 1993b: A szofista filozófia. Szöveggyűjtemény . Budapest: Atlantisz.

STEIGER KORNÉL (szerk.) 1994: A cinikus és a megarai filozófia . Budapest: Kossuth.

STEIGER KORNÉL (ford., bev., jegyz.) 1997: „Phleiusi Timón töredékei. Diogenés Laertios: Phleiusi Timón
  élete” . Magyar Filozófiai Szemle 41, 77–91 és 217–241.

STOUGH CH. 1969: Görög szkepticizmus. Episztemológiai tanulmány . Berkeley-Los Angeles: University
  of California Press.

STRAUSS L. – CROPSEY J. (szerk.) 1994: A politikai filozófia története I. Budapest: Európa.

SZEKERES CSILLA 2001: „A filozófiai gondolkodás kezdetei Rómában. Filozófiai irányzatok Itáliában a
  köztársaság     korában. M.        Tullius     Cicero     filozófiai    munkássága. L.    Annaeus         Seneca
  filozófiája.” In Havas    László     –       Tegyey     Imre (szerk.)    2001: Agatha     VII. Bevezetés      az
  ókortudományba . Debrecen: DE BTK Klasszika-filológiai Tanszék: 389–454.

SZLEZÁK THOMAS ALEXANDER 2000: Hogyan olvassuk Platónt? Budapest: Atlantisz.

TAYLOR AE 1997: Platón . Budapest: Osiris.

TAYLOR CCW (szerk.) 1997: The Routledge History of Philosophy . Vol. I: A kezdetektől Platónig. London:
  Routledge.

THEOPHRASZTOSZ 1995: Az érzékekről. Jellemrajzok . Budapest: Kossuth Könyvkiadó.

THEOPRASZTOSZ 2005: Metafizika . In Bugár 2005: 226–253.

VANDER WAERDT P. (szerk.) 1994: The Socratic Movement . Ithaca, NY–London: Cornell University
  Press.

VLASTOS G. (szerk.) 1971: Plato . Vol. 1–2. Kertváros: Horgonykönyvek.

VLASTOS G. 1981 (2. kiadás): Platonic Studies . Princeton: Princeton University Press.

VLASTOS G. 1991: Szókratész, ironista és erkölcsfilozófus . Cambridge: Cambridge University Press.

VLASTOS G. 1994: Szókratikus tanulmányok . Cambridge: Cambridge University Press.

WALLIS RICHARD T. 2002: Az újplatonizmus . Budapest: Osiris Kiadó.

XENOPHÓN 2003: Filozófiai és egyéb írásai . Budapest: Osiris Kiadó.
ZALTA EN (szerk.): Stanford Encyclopedia of Philosophy . link

ZAMBON M. 2002: Porphyre et le moyen-platonisme . Párizs: Vrin.

ZEYL D. – DEVEREUX DT – MITSIS PH. T. (szerk.) 1997: Encyclopedia of Classical Philosophy . Westport,
  Connecticut: Greenwood Press.

A bibliográfiai utalások a nagyobb fejezetek elején összegyűjtve szerepelnek. A tárgyalt filozófusok
  szövegeinek fordításait csak akkor adjuk meg, ha azok nem azonosíthatók minden további nélkül a
  bibliográfiában a név alapján. Itt az általános, több korszakot érintő műveket említjük.

Bibliográfia a magyar irodalomhoz: Bognár 2006. Magyar nyelvű szöveggyűjtemények: Bugár 2005,
  Bugár–Lautner 2006, Ritoók 1982. Magyar nyelvű cikkgyűjtemények: Bene–Betegh 2001, Bugár 2003,
  Somos 2004, Betegh et al. 2007. Általános művek magyarul: Dodds 2002, Kneale 1987, Strauss–
  Cropsey 1994, Steiger 1993a. Kézikönyvek: Brunschwig–Lloyd 2000, Cancik–Schneider 1996, Goulet
  1989, Haase–Temporini 1987, Horn–Rapp 2002, Ritter et al. 1971 Zalta 2007-ben (?), Zeyl-Devereux-
  Mitsis 1997 Antik filozófiatörténetek: Canto-Sperber 1998 Flashar 1983 Friis Johansen 1998 Guthrie
  1962 Irwin 1989 Röd 1978 Taylor 1997, 1999 Furley Cikkgyűjtemények, könyvek TÖBB
  korszakhoz :Everson 1990, 1991, 1994 és 1998, Gill–Pellegrin 2006, Rowe–Schofield 2005, Sedley
  2003, Sorabji 1983, 1988, 2000, 2006 . 2. fejezet: Magyarul: Kirk–Raven–Schofield 1998, Steiger
  1993b, Betegh 1998, Havas 1991, Steiger 1985, Kerferd 2003. Idegen nyelven: Diels–Kranz 1951,
  Barnes 1979, Burnes 1979, Betegers 1979, 2010, 2019, 2008, 2008, 1993 , Furley 1987, Kahn 1960,
  1979, 2001, Long 1999, Mourelatos 1993, Kerferd 1981, Romilly 1992. 3. fejezet: Szókratész: Platón
  1984, Xenophón 20019, 919,49 Laudner; Benson 1992, Brickhouse–Smith 2000, Nehamas 1998, Prior
  1996, Santas 1979, Vlastos 1991, 1994.Kisebb szókratikusok: Vander Waerdt 1994. Platón-irodalom
  magyarul: Bárány 2001, Bene 2006, Betegh–Böröczki 2007, Gadamer 2000, Popper 2001, Szlezák
  2000, Taylor 1997 (1926). Platón-irodalom idegen nyelven: Cooper 1997; Annas–Rowe 2002, Allen
  1965, Cherniss 1944, Fine 1999, Gaiser 1962, Irwin 1995, Kahn 1996, Kraut 1992, Kobusch–Mojsisch
  1996, Owen 1986, Dílioakadémia 1986, Dílioakadémia 1986, Dílio akadémia . Arisztotelészirodalom
  magyarul: Barnes 1998 Ross 1996 Bolonyai-Hajdú 2002 Simon 2002 Arisztotelészirodalom idegen
  nyelven:Barnes 1984; Ackrill 1981, Barnes–Schofield–Sorabji 1975, Barnes 1995, Düring 1966, Frede–
  Charles 2000, Gerson 1999, Jaeger 1923, Judson 1991, Keyt–Miller 1991, Re20pp. –Charles–Gill 1994,
  Sherman 1999. 4. fejezet: Általános: Long 1998; Hosszú-Sedley 1987 ALGRA et Alii 1999 Annás 1992
  Nussbaum 1994 Peripatetikusok: Lynch 1972. Epikureizmus: Asmis 1984 Furley 1967 Mitsis 1988
  Morel 2000 Rist 1972. Sztoa: Steiger 1983, Inwood 2003, Long 1971, Fortenbaugh 1983, Bobzien
  1998, Inwood 1985. Szkepticizmus: Steiger 1997, Cicero 1998; Brunschwig 1997, Kendeffy 1998; Bett
  2000, Stough 1969, Burnyeat–Frede 1998, Hankinson 1995.5. fejezet: Általános: Haase – Temporini
  1987, Dillon – Long 1988, Griffin – Barnes 1989, 1997, Long 2006. A filozófia Rómában: Szekeres
  2001; Morford 2002. Arisztotelianizmus: Gottschalk 1987 Sharples 1987 Epikureizmus: Asmis 1990
  Sedley 1998 Gordon 1996. Sztoicizmus: Long 2002 Inwood 2005 Hadot 1998. Újpürrhonizmus: Mates
  1996 Brennan 1999 Barnes 1990 Philon, Antiokhosz, Cicero: Brittain 2001, Glucker 1978, Powell
1995. Középső          platonizmus: Somos             2005; Dörrie–Baltes–Pietsch          1987; Dillon
1977. Cinikusok: Branham–Goulet-Cazé       1996. 6.   fejezet: Általános:Wallis   2002; Dörrie–Baltes–
Pietsch 1987, Sorabji 1989, Sorabji 2005; Lloyd 1990, Praechter 1910. Plótinosz: Armstrong
1966; Emilsson 1988 és 2007, Gerson 1996, O'Meara 1993. Későbbi újplatonikusok: Alexandriai
Névtelen 2006, Lautner 2004, Pál–Szőnyi–Tar 1997; Dillon 1987, Gersh 1986, Hadot 1968, O'Meara
1989, Siorvanes 1996, Smith 1974, Sorabji 1987, 1990, Steel 1978, Zambon 2002.
Irodalom

2. Patrisztika
A patrisztika az ókeresztény irodalommal és gondolkodással foglalkozó tudomány, de használják a
szót magára a tudomány tárgyára is. (A korábbi patrológia kifejezés a történeti teológiának az
ókeresztény teológiával foglalkozó részét jelöli a 17. század közepétől.) Az elnevezés a latin paterből
(atya) származik, mivel a patrisztikus vizsgálódások kiemelt tárgyai – legalábbis eredetileg – az
úgynevezett egyházatyák (patres Ecclesiae). Ennek a megjelölésnek a kritériumai a keresztény
egyházakban a 6. századtól kezdve: 1. az orthodox tanítás, 2. az életszentség, 3. az egyházi
elfogadottság, 4. a régiség. A legtágabb értelemben a patrisztika az ókeresztény korral és annak
kultúrájával foglalkozó diszciplína.

      Az egyházatyák korát az apostolok korától, az 1. század végétől szokás számolni.
Hagyományosan három nagyobb korszakra osztják: 1. A megalapozás kora (a 325-ös nikaiai zsinatig);
2. A virágkor (a 451-es khalkedóni zsinatig); 3. A hanyatlás kora (Nyugaton 636-ig, Sevillai Izidor
haláláig, Keleten 750-ig, Damaszkuszi Szent János haláláig). Az ókeresztény szerzőket területi, illetve
nyelvi hovatartozás szerint görög, latin és keleti atyákra osztják.

      A patrisztikus gondolkodás fontos sajátossága, hogy nincs határvonal teológia és filozófia között.
Ez két okból sem jelenti azt, hogy a mai, jobbára szekularizált filozófiafelfogás számára ne
szolgálnának érdekességgel. Először is a keresztény teológusok legnagyobb része jelentős mértékben
épít a pogány filozófiára, még akkor is, ha elutasítja azt. Továbbá olykor a filozófiai előzménnyel nem
rendelkező tanítások mutatkoznak izgalmasnak a modern filozófia nézőpontjából.

2.1. Philón és a görög egyházatyák
2.2. A nyugati egyházatyák
Irodalom
2.1. Philón és a görög egyházatyák
2.1.1. Alexandriai Philón (i. e. 20–10 között–i. sz. 45–50 táján)

2.1.2. A 2. századi görög apologéták

2.1.3. Irenaeus (görögösen Eirénaiosz; †200 táján)

2.1.4. Alexandriai Kelemen (†215 előtt)

2.1.5. Órigenész (185/6–253/4)

2.1.6. Kappadókiai atyák

2.1.7. Pszeudo-Dionüsziosz Areopagitész (a magyar hagyomány szerint: Pszeudo-Areopagita
Dénes)

2.1.1. Alexandriai Philón (i. e. 20–10 között–i. sz. 45–50 táján)
A zsidó származású, de teljességgel görögös műveltségű s a római hierarchiában magas tisztséget
betöltő Alexandriai Philón filozófiailag jelentős életművét főként az Ószövetséghez, elsősorban
Mózes öt könyvéhez írott exegétikai művek alkotják. Héberül valószínűleg nem tudott, az
Ótestamentum görög fordítását, a Septuagintát használta. Célja a Biblia magyarázata volt, ám az
olvasót egy, a klasszikus filozófia fogalmaival körülírt Istenhez vitte közel. A Bibliának a szó szerinti
értelem mellett szellemi, allegorikus értelmet is tulajdonított. Az allegorikus értelmezésben
valószínűleg a sztoikusok természetfilozófiai és etikai allegorizálását követte, amely erősen
támaszkodott az etimológiára, bár egyes kutatók szerint hatott rá a farizeusok írásmagyarázata is. A
szabad tudományoknak és a filozófiának előkészítő szerepet szánt az igaz valláshoz. Ezt a felfogását
annak a bibliai történetnek az allegorikus magyarázatán keresztül is kifejtette, amely szerint Ábrahám
meddő felesége, Sára, szolgálólányához, Hágárhoz küldte Ábrahámot, hogy az gyereket szüljön tőle.
Később azonban az Úr elérkezettnek látta az időt, hogy Sára is csodálatos módon gyermeknek adjon
életet. Hágár a szabad tudományokat, Sára a bölcsességet jeleníti meg – írja Philón, aki ezzel első
képviselőjévé válik annak a felfogásnak, hogy a filozófia a teológia szolgálólánya kell hogy legyen.

     Filozófiai tanítását nem lehet besorolni egyik vagy másik rendszer alá. Talán leginkább
eklektikusnak nevezhető, mivel egyaránt magában foglalja – nem is ellentmondásmentesen – a
platonizmus, a sztoicizmus és a püthagoreizmus fontos elemeit.

       A legnagyobb hatást mégis Platón művei gyakorolták rá, közülük is a legnagyobbat talán
a Timaiosz. Először Philónnál olvassuk, hogy az ideák világa, amely alapján az isteni alkotómester a
világot teremtette, az istenség értelmével azonos. Ez egyszersmind maga is az istenség műve, jóllehet
ezt az alkotást nem időbeli eseményként, hanem logikai viszonyként kell felfognunk. Istenről állítható
a létezés, az egység és a jóság, ugyanakkor lényege megragadhatatlan, pusztán
erői (dünamisz) ismerhetők meg, melyek közül a legmagasabb rendű éppen az intelligibilis világ. Ez
utóbbi minden teremtett/teremtendő dolog ideáját tartalmazza. Maga az Isten közvetlenül csak az
intelligibilis világot alkotja meg, a hatnapos teremtés már erőinek a műve. A bibliai hét napot a
püthagoreus számmisztika segítségével magyarázza.

     A teremtésmagyarázat eddigi platonikus jellegének ellentmond, hogy Philón a sztoikus
természetfilozófiát követve az aktív, hím jellegű istenség mellett megnevez egy másik, egy passzív,
női princípiumot, az anyagot is. Ezzel az anyag szerepét Platónhoz képest felértékeli.
Transzcendencia, immanencia. A „teremtsünk embert képmásunkra és hasonlatosságunkra” többes
számát azzal magyarázza, hogy Isten nem egyedül teremtette az embert, hanem nála tökéletlenebb
szellemi lények segítségével; ez a morális rossz oka. A két bibliai teremtéstörténetet az
emberteremtés két fázisának felelteti meg: az ember megalkotása „képmásunkra és
hasonlatosságunkra” a Genezis könyvének első fejezetében az ember ideájának, az intelligibilis
embernek a megalkotását jelenti, amikor pedig a második fejezetben arról olvasunk, hogy Isten
megteremtette Ádámot a föld sarából, belélehelte a lelkét, majd oldalbordájából megteremtette
segítőtársának az asszonyt, akkor a testben élő ember létrejöttéről van szó.

     Philón filozófiailag a középső platonizmus megelőlegezője volt, a patrisztikáról szóló fejezetben
az egyházatyákra gyakorolt hatása okán kell megemlíteni.

2.1.2. A 2. századi görög apologéták
A „görög apologéták” gyűjtőnevüket onnan kapták, hogy írásaik legnagyobb része hitvédő irat, és
közülük többnek a címe is ez: Apologia (védőbeszéd); címzettjük gyakran valamelyik
keresztényüldöző császár vagy császári hivatalnok. Ugyanakkor az idesorolt művek nagy része nem a
szó szoros értelmében vett védőbeszéd, hanem más irodalmi műfajt képvisel (pl. dialógus, buzdító
beszéd), többük valódi címzettje a keresztény hívő, ráadásul néhány görög apologéta gnosztikusok
elleni vitairatokat írt, amelyek nem maradtak fenn. Mindenesetre műveiket nem a nyugodt
rendszerezés időszakában, hanem a konfliktus, a vita és a párbeszéd helyzetében vetették papírra. A
legfontosabb szerzők és műveik a következők:

Athéni Ariszteidész (2. sz. első fele) ránk maradt műve: Apológia (töredékes örmény, teljes szír
fordításban).

Iusztinosz (másképp: Jusztin mártír; †165-ben) több filozófiai irányzat tanulmányozása után a
platonizmus híve lesz (Dialógus 2–8). Megtérése után Rómában keresztény filozófiai iskolát alapít.
Ránk maradt művei: I. Apológia; II. Apológia (valószínűleg nem külön írás, hanem az előző
függeléke); Párbeszéd a zsidó Trüphónnal. Elveszett írásai közé tartozik a Markión ellen című vitairat.

Tatianosz (2. sz. második fele) Iusztinosz tanítványa, ki mestere halála után Keletre utazik, ahol
szigorú önmegtartóztató életet él, és egyesek szerint a gnózis hívéül szegődik. Ránk maradt
művei: Beszéd a görögökhöz; A négy evangélium összhangja (Diatesszarón). Athéni Athénagorasz (2.
sz. második fele) ránk maradt művei: Kérvény a keresztények ügyében; A halottak feltámadásáról.

Antiokhiai Theophilosz (2. sz. második fele) ránk              maradt    műve: Autolükoszhoz      (180
körül). Gnosztikusok ellen írt vitairatai elvesztek.

      A szerzők többsége részletesen válaszol a kereszténység elleni vádakra (kegyetlen vallási
szertartások, ateizmus, államellenes magatartás, irracionális hit). Emellett bírálják a pogány
mítoszokat ellentmondásos és abszurd voltuk, illetve antropomorf jellegük miatt. Átfogó kritikában
részesítik a pogány filozófiai rendszereket is, elsősorban a véleménykülönbség szkeptikus érvét vagy
annak vulgáris változatait vetve be ellenük, hogy bizonyítsák: nincs olyan filozófiai iskola, melynek
tételei inkább nyugszanak racionális alapon, amely tehát kevésbé tekintendő hitnek, mint a
keresztények hitbéli meggyőződése (Kendeffy 1999).

      Mindeközben a keresztény tanítást mint igazi filozófiát mutatják be, a klasszikus görög filozófia
fogalmaiból merítve; a filozófiai irányzatok közül legszorosabban a középső platonizmushoz
kötődnek, és legtöbbjükre jelentős hatással van az alexandriai Philón. Többségük a kozmosz célszerű
és racionális felépítéséből és rendezett mozgásából bizonyítja Isten létét, miközben azt tanítják, hogy
lényege (úszia) megragadhatatlan,               csupán         erői (dünameisz) ismerhetők         meg
(Ariszteidész, Apológia 1;      Iusztinosz: II.    Apológia 6;   Theophilosz, Autolükoszhoz 1,5     sk.).
Következésképpen az idetartozó szerzők egy részétől nem áll távol a negatív teológia módszere. Ez a
legradikálisabb formát az athéni Ariszteidésznél ölti, aki abból indul ki, hogy Istennek nincs neve,
nincs formája, nincs ellensége, nem ismer haragot, sem bármi más szenvedélyt, nem téved, és nem
szorul rá semmire (Apológia 1, vö. Theophilosz, Autolükoszhoz 1,4). A negatív „attribútumok” azon az
eleai típusú axiómán alapulnak, miszerint Isten egy (értsd: nemcsak egyetlen, hanem egy séges is,
azaz nem bontható részekre és nem változik) és tökéletes. Xenophanészt idézi is az apologéta. Ebből
az istentani alapvetésből következik nála a kritika 1. a kaldeusok, 2. a görög mitológia és 3. a zsidók
ellen. 1. Isten nem lehet azonos sem az elemekkel, sem az éggel, sem a kozmosz bármely más
részével (Apológia 3–7). 2. Nem lehet belőle több, továbbá nem lehet immorális, nem szenvedhet el
semmilyen sérelmet, és nem lehet szüksége áldozatokra (Apológia 8–13). 3. Ez utóbbi a zsidók elleni
kritikájának is fő pontja, akik ugyan az egy teremtő Istent imádják, áldozataik azonban akaratlanul is
az angyaloknak szólnak (Apológia, 14).

      Iusztinosz és a későbbi görög apologéták a középső platonikusok módjára az ideák világát az
isteni értelemmel, illetve Philónhoz hasonlóan a bibliai Igével azonosítják. Ez a Logosz nem pusztán
mintája, hanem oka is a teremtett világnak, átvéve az ily módon magasabb transzcendenciaszintre
került első isteni princípiumtól a közvetlen démiurgoszi funkciót. Egy további, már keresztény
azonosítás: ez a Logosz az Atya megtestesült Fia. Tatianosz a fáklya és a láng közötti viszonyhoz
hasonlítja az Atya és a tőle nem időben születő Fiú hierarchikus viszonyát, valamint a Nap és a belőle
kiáradó fény viszonyához (Beszéd a görögökhöz 5). Az első apologéták a szó szoros értelmében
Szentháromságról nem beszélnek; a Szentléleknek elsősorban azt a szerepet tulajdonítják, hogy
inspirálja a prófétákat.

     Antiokhiai Theophilosz a háromság mögött rejlő szorosabb egységet azzal a metaforával
érzékelteti, miszerint Isten két „keze” Igéje és Bölcsessége (azaz a Szentlélek); ők tartoznak még bele
abba a „mi”-be, akikhez így szólt az Atya: „Teremtsünk embert a mi képünkre és hasonlóságunkra”
(Ter 1,26; Autolükoszhoz 2,18). A kettejük közti „munkamegosztást” nem fejti ki világosan,
mindenesetre valószínűnek látszik, hogy az Ige dolga a szó szoros értelmében vett teremtés, a
Bölcsességé az elrendezés és a gondviselés, valamint a próféták inspirálása.

      Iusztinosz hagyományos Timaiosz-értelmezése szerint Isten az öröktől fogva létező ősanyagból
teremtette a világot – jóllehet ezt az anyagot nem feltétlenül sorolta a szó szoros értelmében vett
létezők közé. A semmiből való teremtés gondolata a keresztény gondolkodásban először Tatianosznál
jelenik meg: az anyag nem kezdet nélküli, hanem Isten teremtménye, amit a Logosz rendez el
(Beszéd a görögök ellen 5). A tétel mellett Theophilosz így érvel: ha az anyag kezdet nélküli lenne,
akkor örökkévaló is volna egyben, éppúgy mint Isten, akinek a mindenhatósága ezzel csorbulna
(Autolükhoszhoz 2,8–10; vö. May 1994: 160 sk.).

     Iusztinosz tanítása szerint a Logosz nemcsak a kinyilatkoztatás révén jelent meg az emberek
számára, hanem az úgynevezett észcsírákon (logoi szpermatikoi) keresztül is, amelyeket a pogányok
elméjében is elültetett (Iusztinosz, I. Apológia 47; II. Apológia 10). A kifejezés a sztoikusoktól
származik, de míg náluk az észcsírák testi természetűek, a természettel azonos istenség immanens
gondviselésének megjelenési módjai, amelyek magyarázatot adnak a természet változásaira, addig az
apologétánál platonikus kontextusba épülnek: ezek a testetlen magvak a testetlen Logosz töredékes
leképeződései az emberi értelemben, és nincs szó arról, hogy fejlődnének. Iusztinosz Philóntól vagy a
középső platonikusoktól vehette át a kifejezésnek ezt az értelmét. Az apologétáknál részben az
észcsírák léte ad választ a lényegi átfedésekre a keresztény tanítás és a görög filozófia között. Kínál a
kérdésre másik megoldást is, azt, amelyet már az alexandriai Philónnál is megtalálunk a zsidó vallásra
vonatkoztatva: a görög filozófusok olvasták Mózest és a prófétákat, és „loptak” tőlük (Apológia 44).
Az istenre és a világra vonatkozó ismeretük mindazonáltal csak részleges lehet, mert az inkarnációra
vonatkozó ismeret nem jutott el hozzájuk az észcsírák révén, és az Ótestamentumból sem voltak
képesek kiolvasni ezt a próféciát. Iusztinosz szerint a kinyilatkoztatás nemcsak az Ótestamentumban
és a görög filozófiában előlegeződik meg, hanem a pogány mítoszokban is, mivel a démonok, akik a
pogány istenekkel azonosak, elferdítették az Ótestamentum vallásos előírásait, amelyek nagyrészt
maguk is csak buzdító próféciái a későbbi keresztény szertartásoknak.

      Iusztinosz Platón-kritika formájában megfogalmazott, mégis a középső platonizmus keretei
között maradó lélektana szerint a lélek testetlen természetű, de kezdete van és nem rokon Istennel.
Az utóbbiból következik, hogy nem rendelkezik természetes Isten-látással, és nem természeténél
fogva halhatatlan, hanem csak Isten akaratából válhat azzá a szabad akarat helyes használata
nyomán (Iusztinosz, Dialógus a zsidó Trüphónnal 4; Tatianosz, Beszéd a görögökhöz 13). A lélek
természetét tehát bizonyos mértékig az akarat konstituálja – noha a lélek sorsa közvetlenül Isten
pozitív vagy negatív érdemeinket elismerő döntésétől függ. Iusztinosz a szabad akarat tanításával és a
két út allegóriájával ad választ a kereszténység bírálóinak arra a kérdésére, hogy miért szenvednek
annyit a keresztények. A két út képe megtalálható a két testamentum közötti zsidó irodalomban, a
Máté-evangéliumban        és     több     korábbi    keresztény     szerzőnél    (Barnabás-levél, 18;
Hermasz, Pásztor, Parancsolatok 6), ugyanakkor pogány gondolkodók is alkalmazták a sorsdöntő
etikai választás megjelenítésére. Iusztinosz a pogány verziót idézi Xenophón alapján (Emlékeim
Szókratészról 2,1), aki a szofista Pródikosztól merít. A keresztény előzményekhez képest új, a
xenophóni szövegből vett, de felerősített elem az apologétánál: az erény és a hitványság útja nem
egyszerűen ellentétesek, hanem egyszersmind valóság és látszat viszonyában is vannak egymással. Az
allegória szerint a keresztények szenvedései azért szükségszerűek, hogy az ember használhassa
Istentől kapott szabad akaratát a jó és rossz, valóság és látszat közötti választásban. A modern
szakirodalom kiemeli, hogy a görög apologéták kereszténysége racionális, intellektuális természetű
(Chadwick 1966; Joly 1973: 141 skk.; Grant 1988), ami részben neveltetésükből, részben a
vitahelyzetből és az apologetikus szándékból adódik. A keresztény tanok távolról sem rendszeres
kifejtésében kevés helyet kapnak olyan, a klasszikus filozófia kontextusába nehezen beilleszthető
elemek, mint a kegyelemről vagy a bűnbeesésről szóló tanítás, és több szerző az inkarnációra sem
helyez nagy hangsúlyt (Andresen 1952/3: 195). Magát a keresztény hitet is mint racionális,
tapasztalati alapú jóváhagyást, meggyőződést írják le. „Minden dolgunkban a hit jár elöl” – írja
Theophilosz (Autolükoszhoz 1,8), és ezt a hétköznapi helyzetekkel támasztja alá, mint amikor a
földműves bízik (azaz hisz: piszteuein) abban, hogy kikel a mag, az utas bízik abban, hogy a hajó
biztonsággal révbe viszi, vagy a vőlegény bízik választása helyességében. Az apologéta szerint
ugyanilyen természetű a megváltásra és a test feltámadására vonatkozó keresztény meggyőződés. A
példák mögött a középső akadémikus Arkeszilaosz valószínűségfogalma (eulogon) húzódik meg (lásd
Cicero, Lucullus, 34, 108–109).

2.1.3. Irenaeus (görögösen Eirénaiosz; †200 táján)
Lyoni püspök, legfőbb célja a gnózis megcáfolása, és mintegy a cáfolat melléktermékeként fejti ki
nézeteit, amelyek elsősorban antropológiai és történelemteológiai szempontból jelentősek (Osborn,
2001).

      Azzal a gnosztikus tanítással szemben, miszerint az emberi lélek rokonságban áll az isteni
világgal, Irenaeus következetesen továbbgondolja a semmiből való teremtés tételét, és végigviszi azt
az elvet, hogy a Teremtő és a teremtett világ összemérhetetlen egymással (Az eretnekségek
ellen, 3,8,2–3). Így a Logoszban már nem a teremtett világ mintáit látja, ahogyan az apologéták,
hanem csupán létokát – ezt az intelligibilis teremtményekre, az értelmes lelkekre is érti (2,28). A világ
eredete az Ige, annak kimondása, hogy legyen, és azon keresztül Isten minden ok nélküli és minden
emberi belátáson felüli akarata.

      A valentiniánus gnosztikusokkal és a markionitákkal szemben a teremtő és a megváltó Isten
egysége mellett érvel. Theophiloszhoz hasonlóan a Fiút (Ige) és a Szentlelket (Bölcsesség) Isten két
kezének nevezi, és a Teremtés könyve 1,26 többes szám első személyét ő az Atya, Fiú, Szentlélek
hármasára érti (4,20,1). A Szentlélek nála is alá van rendelve a Fiúnak: ő képviseli Istenben a
terepközeli gondviselés aspektusát. Az újdonság abban van, hogy Irenaeus történelemteológiai
vetületet ad a Szentháromság hittételének. Hangsúlyozza: az isteni üdvrend (értsd: üdvözítő
gondviselés; oikonomia; dispositio) egy és ugyanaz az egész emberi történelemben (értsd: a Biblia
által leírt történelemben s az apostoloktól Irenaeusig eltelt időben). Isten e két „kezével” formálja-
alakítja az embert. Mind a bűnbeesés előtt (teremtés, ellátás különböző képességekkel), mind a
bűnbeesés és Krisztus eljövetele között, mind pedig Krisztus eljövetelével és az azóta eltelt, illetve
még hátralévő csekély időben (1,10,1; 4,33,7; 5,20,1.).

      A lélek és a test gnosztikus szembeállítását bírálva hangsúlyozza, hogy az ember a test, az éltető
lélek (pszükhé) és a szellemi lélek (pneuma) egysége, ugyanakkor az utóbbit, ami Irenaeus
gondolkodásában nem válik el szorosan az isteni Lélektől, csak fokozatosan, az Istenben való egyre
tökéletesebb részesedés révén nyeri el az üdvtörténet folyamán (5,1,1; 5,6,1).

      Az üdvtörténet ívének leírásában Irenaeus nem következetes. Egyfelől – újszerű módon – az
egyenes ívű fejlődést hangsúlyozza, és az embert mint befejezetlen, növekvő, formálódó lényt
határozza meg. Ahogy Isten két kezével folyamatosan teremt (facit), úgy az ember folyamatosan lesz,
készül (fit) (4,11.1). Az egyházatya kedvenc szava az emberrel kapcsolatban a növekedés (vö. Bousset
1921: 352 skk.). Minthogy ugyanis az ember teremtett lény, eredeti állapota nem lehet a
tökéletesség, aminek elvesztése után a helyreállítás a cél, hanem csak a kiindulópont. Az ember azért
kapta a szabad akaratot, hogy annak használatával meghatározza későbbi sorsát. Ez a gyermekkor; a
felnőtt állapot felé csak a szabad akarat helyes használatán keresztül, vagyis az Istennek való
engedelmességen keresztül vezet az út, ennek jutalma pedig egy még magasabb szint, az „Istenné
válás”, ami valójában Isten látása (4,38). A bűnbeesés és az inkarnáció között a Fiú (Ige) és a
Szentlélek (Bölcsesség) csak töredékes Isten-látást tesznek lehetővé az emberek számára a
prófétákon keresztül, akik maguk is csak részlegesen látták Istent. Az ember növekedésében
szakaszhatár az Ige inkarnációja, amelynek következtében az emberi test és éltető lélek hozzászokik
az isteni lélekkel való szorosabb együttéléshez, és ez teszi lehetővé az egyes ember számára a
„felnőtté válást” (más metaforával: az átlépést a szolgai státusból a fiúi, örökbefogadott státusba
(5,6,1).

      Az egyenes vonalú fejlődés gondolatával összeegyeztethetetlen Irenaeus egy másik nevezetes
történelemteológia tanítása, a rekapituláció-elmélet (anakephalaiószisz). Az a gondolat, hogy
Krisztus rekapitulálja – értsd: fordított módon megismétli, korrigálja, felülírja – Ádámot, Mária pedig
Évát, már a korábbi keresztény irodalomban is felbukkant (pl. Iusztinosznál). A lyoni püspök felfogása
szerint azonban a teljes ótestamentumi történelem minden egyes eseményét, alakját a szó fenti
értelmében rekapitulálja az Evangéliumokban leírt történelem valamely (akár csak előre jelzett)
eseménye, alakja (5,21 skk.). Így például az az esemény, amikor Krisztus győzedelmeskedik a
démonok kísértése felett, rekapitulálja Ádám sikeres megkísértését (4,21 skk.). Ez a teória nem
egyenes vonalú fejlődést, hanem a kezdeti, elrontott állapot helyreállítását implikálja (vö. Benoit
1960: 229 skk.).
     Az egyenes vonalú fejlődés megítélése önmagában sem problémamentes. Irenaeusnak az
emberi szabadságról szóló fejtegetése nyomán felmerül a kérdés, hogy a szabad akarat helytelen
használata valóban késleltette-e az említett felnőtté válást. Amikor az egyházatya arra a kérdésre
keresi a választ, hogy miért kaptuk a szabad akaratot, főként abból indul ki, hogy az erkölcsi
megítélhetőség alapja a választás jó és rossz között. Ám a jó és rossz megkülönböztetése a bölcsesség
lényege is, ami nélkül az ember nem válhat a szó már említett értelmében felnőtté. Minthogy itt az
egyházatya láthatóan azonosítja az okosság (phronészisz) sztoikus fogalmát a bibliai bűnbeesés-
történet bölcsességfogalmával, a szabad akarat szükségessége a kísértés szükségességét is jelenti. De
tovább is megy egy lépéssel. Ugyancsak a sztoikusok nyomán hangsúlyozza, hogy a jó csak a rossz
megtapasztalása révén ismerhető meg, vagyis jelen esetben az Istennek való engedelmesség mint
morális jó értéke csak az engedetlenség büntetésén mint külső, fizikai rosszon keresztül fogható fel.
Ebből az következik, hogy nemcsak maga a választás és a kísértés, hanem a helytelen választás, azaz a
bűnbeesés is előfeltétele volt az ember felcseperedésének (4,37–40; vö. Kendeffy 2006: 33 skk.).

Ókori gnózis, gnoszticizmus. A 2. században az egész Római Birodalom területén népszerűvé válik ez a
szellemi áramlat, amely szembeállítja egymással a megismerhetetlen, szellemi természetű,
transzcendens Istent (az Atyát) és a teremtett, anyagi világot, ami nem az Ő műve, hanem egy gonosz
és gondatlan teremtőé (démiurgosz). Hasonlóképpen szembeállítja egymással a lelket és a testet: az
előbbi az Atyától származik, az utóbbi a Démiurgosz terméke. Mitologikus formában kifejtett
tanításuk szerint az Atyából kiáradással jön létre a szellemi világ, a pléróma (teljesség), amelyet a
megszemélyesített isteni létezők, az aiónok alkotnak; közülük a legalacsonyabb rendű, a Szophia
(Bölcsesség) vétkéből, bukásából születik meg a Démiurgosz, aki fejedelmei révén igazgatja
világunkat. Az üdvösség azt jelenti, hogy az ember – pontosabban az erre képes kisszámú kiválasztott
– a testi világtól és saját testétől elszakadva visszatér Atyjához. Ehhez elengedhetetlen, hogy
megismerje igazi önmagát, vagyis eredetét. Innen a vonulat elnevezése: gnózis, azaz megismerés. A
gnosztikusok egy része (az ún. keresztény gnosztikusok: pl. Baszileidész, Valentinosz, Ptolemaiosz)
eredetileg a kereszténységen belül tanított, ahol előbb-utóbb eretneknek minősítették őket. Az
Ótestamentum egészét elutasították, mivel a benne szereplő Istent a gonosz Démiurgosszal
azonosították; az Újszövetség nagy részét elfogadták allegorikus magyarázat mellett, amit
kiterjesztettek az Atya és Krisztus alakjára is. A bibliai korpuszt több új irattal, például apokrif
evangéliumokkal, Cselekedetekkel, Kinyilatkoztatásokkal egészítették ki. Több kutató a gnosztikusok
közé sorolja az egyházból 144-ben kiközösített Markiónt is, aki szerint két istenség van: egy
legfelsőbb, jóságos Isten, aki az időbeli világ minden fogyatékosságától, minden szenvedélytől és
bűntől mentes, és egy második, igazságos, büntető, szenvedélyes isten, aki a világot teremtette és
abban minden külső, illetve morális rossz oka. Markión az anyagot örökkévalónak tartotta, amiként
az ugyancsak olykor gnosztikusként emlegetett Hermogenész is, aki a tulajdonképpeni emberi
lelket (pszükhé) az anyagból eredeztette. A gnosztikusok Krisztust mint megváltó szellemi lényt
elismerték, de inkarnációját és szenvedését tagadták, vagy – miként a markioniták – csak
látszattestben ismerték el (doketizmus). A gnosztikus irányzatok forrásai vitatottak; a két
Testamentumon kívül nagy részük biztosan merített az intertestamentális zsidó vallási irodalomból és
a középső platonizmusból. Több egyházatya (pl. Irenaeus, Hippolütosz, Tertullianus) a
gnosztikusokban egyes pogány filozófiai irányzatok örököseit látták, és nem is minden alap nélkül.
Tanításuk egyik fő motivációja az isten transzcendenciájának, egységének biztosítása, s ez a törekvés
az eleai gondolkodástól kezdve a középső platonizmusig erősen jelen volt a filozófiai gondolkozásban.
Vitatott a kutatók között, hogy létezett-e a kereszténységtől független gnózis. Ha igen, akkor a
későbbi beszámolókból ismert Simon mágus tanítása, illetve a hermetikus gyűjtemény egyes darabjai
sorolhatók ide. A markionitákat leszámítva, akik külön egyházat alapítottak, a gnosztikusoknak nem
volt egyházszervezetük. Kultuszukról keveset tudunk, életmódjukat a szigorú aszketizmus jellemezte.
A gnózis egyes gondolatai a 3. században a manicheizmusban kelnek új életre; ezért ezt az irányzatot
is több kutató a gnoszticizmushoz sorolja.

A ránk maradt apokrif iratok jelentős része az egyiptomi Nag-Hammadiban került elő 1947-ben, ahol
egy teljes kopt nyelvű könyvtárt találtak. A gnosztikus irányzatokat addig szinte kizárólag a velük
vitázó egyházatyák (pl. Irenaeus, Hippolütosz, Alexandriai Kelemen, Epiphaniosz) messze nem
elfogulatlan beszámolóiból ismerhettük.

2.1.4. Alexandriai Kelemen (†215 előtt)
Valószínűleg Athénban végzi filozófiai tanulmányait a középső platonizmus híveként. Megtérése után
utazásokat tesz Dél-Itáliában, Szíriában és Palesztinában, majd 180 táján Alexandriában telepedik le,
ahol Pantainosz keresztény teológiai iskolájában tanul, amelynek vezetését később átveszi. A
Septimius Severus-féle keresztényüldözések miatt (202–203) Kis-ázsiába menekül.

      A Buzdítás a görögökhöz (Protreptikosz) című írása a pogányok megtérítését célozza; A
nevelő (Paidagógosz) a keresztény erkölcs alapjait mutatja be a már hívő keresztények számára; a fő
mű, a 8 könyves Tarka szőttes (Sztrómateisz) egymással szorosan össze nem függő fejezetekből áll –
címét is innen kapta –, és a hitének tartalmát megérteni vágyó keresztény számára fejti ki a
keresztény teológia legfontosabb kérdéseit. Vitatott, hogy ez azonos-e a Kelemen által beígért,
trilógiazáró Tanítóval. A három cím ugyanis annak a folyamatnak a három fázisát fejezi ki, amelyeken
keresztül a Logosz (az Ige) az embert elvezeti Istenhez. Ránk maradt még a Melyik gazdag
üdvözülhet? című morálteológiai írása, valamint néhány, írásaihoz készített feljegyzés és kivonat.
Műveinek jelentős része elveszett – köztük egy nagyszabású Szentírás-magyarázat is,
az Alapvonalak (Hüpotüpószeisz).

     Kelemen két szempontból is a 2. századi görög apologéták örökségét viszi tovább: 1. a
keresztény tanítást mint igazi filozófiát mutatja be; 2. teológiájában központi szerepet szán a Logosz
fogalmának. Gondolkodására az apologétákon kívül Philón és a középső platonizmus gyakorolta a
legnagyobb hatást.

     Az alexandriai egyházatya felfogásában minden lehetséges szinten a Logosz a közvetítő isten és
az ember között: mint a természetben ható törvény ő buzdítja a keresztény hit elfogadására;
megtestesülve ő buzdítja saját példájával a hívőt a helyes életre, és ő teszi képessé rá; ugyancsak
emberként ő parancsolja meg a Szentírás rejtett tartalmának felfedését; s végül rajta keresztül
ismerhető meg töredékesen az Atya.

      A Logosz-fogalom előfeltétele Isten nagyfokú transzcendenciája. Isten abszolút értelemben egy,
amennyiben semmilyen részt nem lehet benne megkülönböztetni. Ebből következik, hogy nincsenek
a szó igazi értelmében vett attribútumai, nincs neve, testetlen, nem rendelkezik alakkal (Tarka
szőttes 5,68,3). Megragadhatatlan és kimondhatatlan, leginkább a negatív teológia módszerével
közelíthetjük meg (4,156,1). Az erényt sem állíthatjuk róla, az ugyanis küzdelem a szenvedélyek
kontrollálására, majd leküzdésére, Isten azonban természeténél fogva mentes a szenvedélyektől,
tehát nincs szüksége erényre (2,81,1.) Ez az abszolút módon transzcendens Isten
Platón Parmenidészének első hipotézisében szereplő egyre vezethető vissza. Plótinosz majdani
Egyével rokonítható, de eltér tőle abban – és itt nem is egészen következetes az alexandriai
egyházatya –, hogy mégis csak értelem, van gondolkodása (Lilla 1977: 212 skk.). Ez a gondolkodás az
Igében, a Logoszban fejeződik ki, aki kiáradása, emanációja révén a transzcendens Isten és a
kozmosz, illetve az emberi világ között közvetít.
      Kelemen kijelentései alapján a Logosz tevékenységében három szakaszt különböztethetünk
meg. Az első szakaszban még Isten immanens értelme, gondolatainak foglalata (Tarka
szőttes 4,155,2). A második fázisban már külön isteni valóság: az önállósult isteni értelem, illetve
bölcsesség; maga is alkotás, vagy más szóval Fiú (7,7,4). Ekkor már Isten gondolatait mint teremtésre
kész erőket foglalja magában. Ebben a szakaszban látja el a démiurgosz funkcióját (5,16,5). Az így
értett, különálló Logosz ugyancsak egység (Monasz), de a szó nem abszolút értelmében: differenciált
egység, ami mindent átfog (5,38,7). A gondolat hátterében megint Platón Parmenidészét sejthetjük,
azon belül is a második hipotézis egyét.

    A harmadik szakaszban a Logosz a mindenségben mint Világlélek, mint immanens
természettörvény működik (7,5,4).

      A teremtést Kelemen Philónnal és a középső platonizmussal összhangban írja le: Isten a világot
értelme (Igéje) mint minta alapján teremtette, nem az időben, mivel az időt is a világgal együtt hozta
létre (5,92). Tudjuk, hogy egyik elveszett művében, az Alapvonalakban azt tanította: a teremtés
alapjául az örökkévaló anyag szolgál (Phótiosz, Könyvtár 3,202,10–11.). Másfelől az anyagot a Tarka
szőttesben minden minőségtől, formától mentesnek nevezi, s így – Iusztinosszal és a platonikus
hagyomány egy részével megegyezően – bizonyos értelemben nem létezőnek (mé on) tartja (5,89,5–
6).

      A Logosz, ahogy Philónnál és a görög apologétáknál láttuk, ismeretelméleti értelemben is
közvetítő, és részben ez magyarázza meg a jelentős átfedéseket az egyes filozófiai iskolák nézetei
között. A filozófusok közvetlenül a Logosztól kapták a keresztény igazságokat. Iusztinoszhoz
hasonlóan Kelemen is úgy gondolja, hogy egyrészt már az Isten képmására megalkotott értelem
birtokbavételével szert tettek bizonyos természetes istenismeretre (Tarka szőttes 1,37,2), másrészt
az Ige révén egyedi inspirációban is részesültek. (1,80,5; A nevelő 68,2) Isten ugyanis nem csak a
zsidóságot akarta előkészíteni a keresztény tanítás, vagyis az igazi filozófia befogadására (az
Ótestamentum sugalmazásával), hanem a pogányokat is (a filozófiai igazságok sugalmazásával; Tarka
szőttes 1,28; vö. Lilla 1977: 9 skk.). Kelemennél tehát az Ótestamentum és a görög filozófia a Krisztus
előtti kinyilatkoztatás két egyenrangú módja.

      Kelemen még két hagyományos magyarázattal szolgál a kereszténység és a görög filozófiák
párhuzamosságaira: a filozófusok „loptak” az Ótestamentumból; a démonok lopták el a filozófiai
igazságokat magától Istentől, és átadták azokat a pogányoknak. A három különböző magyarázatra
Kelemennek azért volt szüksége, mert többféle olvasóhoz fordult. A filozófiát és a hit megértését
elutasító keresztényeket az elsővel akarta meggyőzni. A második és harmadik magyarázat a pogány
kritikusok ellen szólt, akiknek az volt az egyik legfőbb érve a kereszténység ellen, hogy az újsütetű
tanítás, szemben a sok évszázados filozófiai doktrínákkal.

      Kelemen a filozófiának nemcsak az üdvtörténetben, hanem az egyes keresztény ember életében
is előkészítő szerepet tulajdonít, akárcsak Alexandriai Philón a zsidó hivő fejlődésében. Filozófia és
bölcsesség viszonyát ugyanúgy Hágár és Sára alakjával illusztrálja, mint korábban az alexandriai
exegéta (Tarka szőttes 1,30,1–2). A Szentírás tartalmát a filozófia segítségével megértő tökéletes
hívőt nevezi Kelemen igazi gnosztikusnak – visszabirtokolva az elnevezést a gnosztikus irányzatoktól.

      Abból a felfogásból, hogy az egyes filozófiai iskolák az igazság egyes részleteit birtokolják, a
bölcseleti örökség eklektikus alkalmazása következik. A válogatás kritériuma elsősorban a keresztény
tanítással való összeegyeztethetőség, de Kelemen az ugyancsak eklektikus középső platonizmus – sok
szempontból a kereszténységgel összhangban levő – szempontrendszerét is figyelembe veszi.
      Kelemen hit és tudás viszonyának tanulmányozásával megalapozta a keresztény rendszer – már
másokra maradt – tudományos kifejtését. Hogy elhárítsa azt a közkeletű vádat, miszerint a
kereszténység irracionális, megalapozatlan hit, szisztematikus vizsgálatnak vetette alá magát a hit
jelenségét. A vallási értelemben vett hiten kívül (7,55,2) hitnek minősíti a meggyőződés más fajtáit is,
amelyek meghatározásakor a klasszikus filozófiai ismeretelméletek fogalmaihoz nyúl (Lilla 1971: 118
skk; Somos 2001: 54 skk.).

      1.    Minden      bizonyításnak      van     egyetlen    végső,      bizonyíthatatlan    alapja,
princípiuma (arkhé) (7,95,6), amit hittel fogadunk el. A gondolat eredete Platón Államának osztott
vonaláig (511 b 6–7: „eljutva mindennek az előfeltétel nélküli kezdetéig), de legalábbis Arisztotelész
logikai műveiig követhető vissza (Első analitika 64b32; Második analitika 71b20).

      2. Továbbá hittel illetjük mindazt, ami bármely egyedi bizonyításunk alapjául szolgál,
származzon akár intuícióból, akár a világos érzéki megismerésből. Ezt a fajta hitet Kelemen hasonló
források alapján azonosítja a sztoikus ismeretelméletből vett jóváhagyással (szünkatatheszisz; Tarka
szőttes 5,86,1) és az epikureus előképzettel (prolépszisz; 2,28,1).

     3. Végül hitnek nevezi Kelemen azt a meggyőződést is, amellyel a már végigvitt bizonyítás
konklúzióját elfogadjuk. A bizonyítás jellege szerint ez a hit lehet tudományos vagy vélekedő (2,48,1).

      Az igazi megismeréshez, gnózishoz vezető út leírásában Kelemen összekapcsolja egymással a
vallásos és a nem vallásos hit fogalmát. Először Isten létére és gondviselésére vonatkozó hitünkből
következően vallásos hittel elfogadjuk, hogy a Szentírás igaz (Tarka szőttes 7,96,1). Ez a hit lesz az
alapja, arkhéja annak a tudományos bizonyításnak, amely azt mutatja be, miképpen igaz a Szentírás,
vagyis feltárja annak rejtett értelmét. Eredményünkhöz, a bizonyítás konklúziójához aztán, ha jól
végeztük dolgunkat, tudományos hit kapcsolódik. Ez a hit (pisztisz) valójában azonos a
tudással (gnószisz).

      A tudás tehát első értelmében a Szentírás allegorikus értelmének, az igazi filozófiának a
megismerése. A Biblia szavai azért nem egyértelműek, és Jézus is azért beszélt homályosan, hogy
csak kevesen jussanak el a megváltó tudáshoz. Krisztus, a megtestesült Logosz titkos tanítását s vele
az allegorikus módszert a tanítványok egy szűkebb körének adta tovább (Tarka
szőttes 1,11,3; Alapvonalak, 13. töredék). Kelemen vallásosságának ez az ezoterikus, intellektuális
jellege valószínűleg részben Philón, részben egyes középső platonikus szerzők, részben pedig a
gnoszticizmus hatására vezethető vissza (Daniélou 1961, Lilla 1971: 144 skk.).

     A gnószisz másik, magasabb rendű formája csak a halál után érhető el, amikor az igazi
gnosztikus lelke elszakad az érzéki világtól és a testtől, hogy a Logoszon, az intelligibilis világon
keresztül Istent szemlélje. (Tarka szőttes 1,97,2). Az az állapot a lélek teljes megnyugvása (A
nevelő 1,29,3) és megistenülése (Tarka szőttes 7,56,6; Völker 1938, Méhat 1966).

      Kelemen a klasszikus etikák két különböző eszményét, a peripatetikus, illetve
középsztoikus metriopatheiát (a szenvedélyek mérséklése) és az első Sztoa apatheiáját Philónhoz
hasonlóan két egymást követő fejlődési szakaszhoz kapcsolta: aki még csak a hitnél tart, annak
számára a szenvedélyek (pathoszok) korlátozása (Nevelő 2,16,4), a gnosztikus számára pedig a
szenvedélyek teljes kiirtása a cél (Tarka szőttes 6,105,1). A szenvedélyeket nem az értelemre, hanem
– mint Platón nyomán a középső sztoa filozófusa, Poszeidóniosz – az irracionális lélekrész(ek)re
vezette vissza (Tarka szőttes 4,136,1). Az apatheia állapota Kelemennél az Istenhez való
hasonlatosságot jelenti (vö. Platón, Theaitétosz 176b). A két állapotot összekapcsolja a Teremtés
könyve 1,26-ban szereplő két fordulattal: „képmásunkra”, „hasonlóságunkra”. A képmás-volt az
értelem birtoklásában áll, tehát mindenkinek természetes sajátja, a hasonlatosság viszont az egyéni
erőfeszítés révén elérhető tökéletesség (Tarka Szőttes 2,131,5; lásd Merki 1952: 45 skk.). Az Istenhez
hasonulás Krisztus, a testté vált Logosz utánzását jelenti, aki szenvedélymentes maradt, s így
modellként szolgálhat a szenvedélyek mérsékléséhez, sőt megszüntetésükhöz is (Tarka
Szőttes 6,72,1). Az ő utánzása valamiféle eggyé válást, egységesülést is jelent, mivel a Logosz, mint
láttuk, monász, a differenciált egység képviselője. Krisztus azonban nemcsak minta, hanem személyes
segítő is a szenvedélyek leküzdésében (7,7,5).

2.1.5. Órigenész (185/6–253/4)
Órigenész életrajza főként a 4. századi Euszebiosz tudósításának kritikai vizsgálata alapján
(Egyháztörténet 6,1–3;6,19,1) rekonstruálható (vö. Nautin 1977; Somos 2001: 77 skk.). Apja
mártíromságot szenved, és a 17 éves Órigenészt csak anyja akadályozza meg abban, hogy önkéntesen
osztozzon sorsában. Egész fiatalon az önmegtartóztató életnek szenteli magát, aszketikus
lelkesedésében még öncsonkítást is elkövet. Kora ifjúkorában keresztény filozófiai magániskolát nyit
szülővárosában. Arról, hogy kinél tanult filozófiát, vita folyik a kutatók között. Euszebiosz Porphüriosz
keresztényellenes pamfletjét idézve arról ad hírt, hogy Órigenész egy bizonyos Ammóniosznak,
Plótinosz tanárának a tanítványa volt. Porphüriosz Plótinosz-életrajza és több más forrás azonban
feltehetően ugyanerről az Órigenészről állítja, hogy nemcsak közeli tanulótársa volt a 204/5 táján
született Plótinosznak, hanem írt is két – de nem több! – filozófiai művet (A démonokról, Arról, hogy
az egyedüli alkotó a király; az utóbbi más forrás szerint legkorábban 253-ban íródhatott). Az
egymásnak ellentmondó tudósítások alapján nem látszik bizonyítottnak sem az, hogy a két figura
ugyanaz a személy, sem az, hogy két Órigenészről, egy keresztény és egy pogány platonikus
filozófusról van szó (Somos 2001: 86 skk.). Valószínűleg csak 217 táján lesz az alexandriai katekhéta-
iskola vezetője, majd ennek folytatásaképpen felsőfokú teológiai iskolát alapít. Írásai és utazásai
révén már életében nagy hírnevet szerez nemcsak a görög, hanem a latin nyelvű egyházakban is.
Tanítói tekintélyének köszönheti, hogy 230-ban Kaiszareiában pappá szentelik. Az alexandriai püspök,
Démétriosz támadásai miatt a 230-as évek elején végleg letelepszik a palesztinai városban, ahol az
alexandriaihoz hasonló „teológiai kart” alapít. A 250–252-es keresztényüldözések alatt elszenvedett
kínzások okozzák halálát.

     Tanítását a 4. század végétől többen – például Szent Jeromos – bírálják a keresztény egyházban.
Végül az ötödik, konstantinápolyi egyetemes zsinaton tizenöt tételét sújtják anathémával és
Órigenészt eretneknek nyilvánítják. Az elítélt tételek egy része feltehetően elveszett műveiben sem
szerepelt, hanem tanítványaitól és követőitől származott.

      Órigenész mintegy 2000 könyvet írt, ezek nagy része elveszett. A munkássága gerincét alkotó
Szentírás-magyarázatok közül fennmaradt több homília (prédikáció), amelyekben népszerű formában
fejti meg egyes bibliai könyvek értelmét, és tudományos kifejtést alkalmazó kommentárok. Mindkét
műcsoportot elsősorban 4. századi latin fordításokból ismerjük. Ilyenek például a Tizenhat homília a
Teremtés könyvéhez (XVI homiliae in Genesin), 2 homília az Énekek énekéhez (II Homiliae in Cantica
canticorum), Kommentár az Énekek énekéhez (Commentarii in Cantica canticorum, csak az első négy
könyv maradt ránk, görög nyelven), a Commentarii in Iohannem (Kommentár a János-
evangéliumhoz), a XIII homiliae in Exodum (13 homília a Kivonulás könyvéhez), a XVI homiliae in
Lucam (Tizenhat homília a Lukács-evangéliumhoz) és a Commentarii in Matthaeum (Kommentár a
Máté-evangéliumhoz, csak nyolc könyve maradt ránk).

     Eredeti nyelven maradt fenn 8 könyves vitairata, a Contra Celsum (Kelszosz ellen), amelyben a
középplatonikus filozófiai vonulathoz közel álló Kelszosz kereszténységellenes érveit veri vissza.
      Nagyobbrészt latin fordításban olvashatjuk A princípiumokról (De principiis) írott, 4 könyvből
álló munkát, amely a keresztény teológia első rendszeres összefoglalása. Rufinus, a fordító, gyakran
bevallottan szelídebb formában közvetíti a szerző radikálisabb gondolatait.

     Kisebb írásai közül a legfontosabbak: Az imádságról (De oratione), a Párbeszéd
Héraklidésszel (Disputatio cum Heraclide) című vitairat, a Buzdítás a mártíromságra (Exhortatio ad
martyrium).

     Sok más, jelentős műve mellett elveszett a Hexapla (Hatszoros Szentírás) című szövegkritikai
munka, amelyben Órigenész az Ószövetség héber szövegét közölte héber és görög betűkkel,
összehasonlítva azt négy görög fordítással. Egyes darabok maradtak csak fenn a Szentírás egyes
nehéz helyeit magyarázó szkholionjaiból, és csak címből ismerjük a Tarka szőttest (Sztrómateisz),
amelyben – ahogy hasonló című művében Alexandriai Kelemen is – a görög filozófia felhasználásával
igyekezhetett bizonyítani a keresztény tanítás igazságát.

      Ahogy a latin egyházatyák közül Ágoston, úgy a görögök közül Órigenész emelkedik ki mind
tanításának jelentőségében, mind az utókorra gyakorolt hatásában. Ahogy Alexandriai Kelemen, úgy
ő is a hit tartalmának megértését tűzi ki a hívő feladatául, ugyanakkor elődjénél jóval több megértést
tanúsít az egyszerű hívővel és a „puszta” hittel szemben. Kelszosznak a keresztény hit irracionalitását
hangoztató kritikájával szemben Antiokhiai Theophilosz nyomán alkalmazza azt a részben
újakadémiai indíttatású érvet, amely a hétköznapi értelemben vett hit nélkülözhetetlenségére mutat
rá az emberi cselekvésben (Contra Celsum 7,15). Szintén a szkeptikus érvkészletből merít, amikor a
filozófiai iskolaválasztásban is a hit mozzanatát emeli ki, mondván, hogy ennél semmivel sem
irracionálisabb az a hit, amellyel a keresztény fogadja el például a Teremtő létét, Krisztus
megtestesülését és feltámadását (Contra Celsum 1,9 skk.; vö. Kendeffy 1999). Máskor azonban a
transzcendens tárgyú és eredetű hitet, a szellem és az erő bizonyítékát Kelemennél hangsúlyosabban
megkülönbözteti a meggyőződés többi fajtájától (Contra Celsum 1,2; vö. 1 Kor 2,4).

      Órigenész felismerte, hogy a Szentírás sok mindent homályban hagy, amiről egy koherens
keresztény tanításnak beszélnie kell. Sőt, még az apostoli tradíció is, amely már Irenaeus számára is
keretül szolgált a hittartalom összefoglalásához, csupán alap lehet a kutatáshoz. Bizonyosnak csak azt
nevezhetjük, amit ez a két forrás világosan és ellentmondásmentesen állít. Minden egyebet csak
annak a kutatásnak az eredményeképpen mondhatunk ki, amely az apostoli hitvallás tételeire mint
bizonyításra nem szoruló axiómákra épül rá, s amelynek fő eszköze az allegorikus írásmagyarázat. Az
így levezetett állítások vita tárgyai lehetnek – némelyiküket Órigenész mintegy az akadémiai
probabilizmus mintájára, kifejezetten valószínűségi szinten fogalmazza meg. Ez a módszertani eljárás
kapcsolatba hozható azzal, hogy amikor Kelszosz a belső véleménykülönbségek, a diaphonia tényét
hozza fel a keresztények ellen, akkor Órigenész Alexandriai Kelemen gondolatmenetét radikalizálva a
nézetkülönbségeket a kereszténység lényegi elemének teszi meg, az irányzatok (hairesziszek) alapos,
belső megismerését a kutatási-nevelődési folyamat szerves összetevőjeként feltüntetve (Contra
Celsum 3,12 sk.). Az allegorikus írásmagyarázat alapja az alexandriai teológusnál az a meggyőződés,
hogy a Szentírásban ugyanaz a Logosz nyilvánította ki magát, mint aki Jézusban testet öltött. A
legtöbb bibliai történetet és parancsot szó szerinti értelemben is el kell fogadni, de vannak olyanok,
amelyeket csak szellemi értelemben fogadhatunk el. Ezt az elvet árnyalja, hogy Órigenész szerint –
aki ebben a görög apologétákat és Alexandriai Kelement követi – az Ószövetségnek a zsidók számára
– leszámítva a szenteket – valóban csak szó szerinti értelme volt, és elsősorban a későbbi rejtett
értelem befogadását készítette elő; Krisztus eljövetele óta viszont már csak a rejtett értelme fontos.
Órigenész a Szentírást egy koherens üzenetet közvetítő koherens jelrendszernek tekinti, ezért
következetesen alkalmazza azt a hellenisztikus Homérosz-magyarázóktól átvett elvet, hogy a Bibliát a
Bibliából, minden egyes helyét más helyekből kell magyarázni (vö. Jo Törjesen 1986).
      Az alexandriai teológus a közvetett bibliai utalásokból arra következtet, hogy az Atyaisten
testetlen (A princípiumokról, Előszó 9), viszont eldönthetetlennek ítéli, hogy létező-e, vagy inkább a
létezés fölött áll, mivel abszolút értelemben egy (Contra Celsum 6,64). A szó igazi értelmében
megismerhetetlen,       de    a    Fiún      keresztül    közvetett     módon       megismerhető       (A
princípiumokról 1,1,5; Contra Celsum 7,38). A Fiú – ahogy azt már a korábbi ókeresztény szerzők is
állították – Isten bölcsessége, Igéje, az ideák világa. Kettejük viszonyának órigenészi leírásában
feltűnő, hogy az egyházatya az isteni világ emberre irányultságából, emberszeretetéből indul ki. A Fiú
nem azonos az Atyával, akkor ugyanis nem lehetne közvetítő Isten és az emberi világ között. Ebben az
értelemben „második Isten” az Atyához mint „első Istenhez” képest (Contra
Celsum 5,39, Commentarii in Iohannem 6,29). Abszolút értelemben nem nevezhető egynek – így
tartotta ezt már az alexandriai Philón is az Igéről –, mivel mint az ideák világa és mint a
mindenségben működő erők forrása sokaságot foglal magában (Commentarii in Iohannem 1, 119;
vö. Danielou 1948, 250 skk.). Ennek köszönhetően sorolhatjuk elő a Fiú különböző megnevezéseit,
aspektusait (epinoia). Ezek részben a teremtéshez kapcsolódnak, mint például az Élet, ami a Fiú
mindenség-átlelkesítő oldalát fejezi ki, vagy az Igazság, amivel a Fiút mint a racionális létezés forrását
nevezzük meg. A teremtett világ későbbi alakulásához, kiváltképp az ember bűnbeeséséhez
alkalmazkodnak a megváltáshoz kapcsolódó epinoiák, amilyen az Út, a Feltámadás, vagy a Jó pásztor.
Másfelől a Fiú ugyanaz az Isten, ugyanazzal a szubsztanciával rendelkezik, mint az Atya. Az atya nem
időben, hanem örökkévaló módon nemzi a fiút, aki tehát vele egyformán örökkévaló (A
princípiumokról 1,2,3). Ezt, valamint az egylényegű alárendeltséget fejezik ki az olyan, már a 2.
századi apologétáknál is megjelenő pármetaforák, mint értelem és akarat, fényforrás és fénysugár,
minta és képmás (1,2,11; 1,8,2);, valamint a szintén metaforikus „kiáradás” (aporrhoia,
emanatio) szó. Ezek a metaforák ismét jól szemléltetik, mennyire emberközpontú ez az istentan.
Miként a fényforrás fényét a tőle elválaszthatatlan sugár, úgy közvetíti a Fiú az emberek számára
elviselhető formában az Atya emberszeretetét (1,2,7). Továbbá a Fiú az az Istenképmás, amelyre –
értsd: amely szerint – az ember a Teremtés könyve 1,26 alapján teremtetett. Amiként a Fiú számára
az Atya, az ember számára a fiú a princípium. Ugyanez az emberközpontúság fejeződik ki abban,
ahogy Órigenész az Atya és a Bölcsesség egyenlő örökkévalóságát bizonyítja: az Atya nem lehetne
mindenható a minden nélkül, következésképp a mindenségnek öröktől fogva kell léteznie a
Bölcsességben (1,2,10).

      Az Atya kiáradása a Fiú után a Szentlélekben folytatódik. Mindazonáltal ez utóbbinak
Órigenésznél – nem úgy, mint több elődjénél – nincs semmiféle kozmológiai funkciója. Szerepe abban
áll, hogy inspirálja a Szentírás lejegyzőit és – sajátosan órigenészi kiegészítés a hagyományhoz –
értelmezőit, és szentekké tegye azokat, akik már a jó úton járnak (1,3,5; ez megint csak elsősorban a
Szentírás rejtett értelmének még mélyebb feltárását jelenti). Ennek a Szentháromság-tannak az
Atyára és a Fiúra vonatkozó része erősen emlékeztet a középső platonikus, azon belül is elsősorban a
numénioszi princípium-tanra (Koch 1932; Somos 2001: 182 skk.).

      A teológus a teremtés két lépcsőjéről tud. „Elsődleges értelemben” (principaliter) Isten csak a
szellemi teremtményeket, azaz az értelmes lelkeket teremtette, a hozzájuk tartozó testek nélkül.
Rájuk utal az ég a Teremtés könyve első sorában (Kezdetben teremtette Isten az eget és a
földet), amiként a föld a testi természetet jelöli. A második lépcső az, amikor a lelkek testet öltenek. A
tulajdonképpeni teremtés az említett első lépcső. Ez örök teremtés. A testet öltött lelkeket Isten nem
„elsődleges értelemben”, hanem „következményes értelemben” (per consequentiam) teremtette.
Órigenész így hű tudott maradni az örök világalkotás gondolatához, amely jelen volt a középső
platonizmus egyik vonulatában, és így megóvhatta Istent az időbeliségtől, amivel az időbeli világgal
való érintkezés fenyegetné. Másfelől ezt a gondolatot összeegyeztette azzal a másikkal, miszerint a
teremtmény nem lehet egyformán örökkévaló a teremtővel (vö. Bostock 1992: 258 sk.).
     A semmiből való teremtést tehát a 3. század keresztény gondolkozóitól eltérő módon fogja fel.
Az anyagot ugyanis, akárcsak a szellemi teremtményt, az örök teremtés termékének, tehát
örökkévalónak tartja, de nem egyformán örökkévalónak Istennel (3,6,5; vö. Bostock 1992: 255 skk.).

      Az értelmes lelkek mind testetlen, anyagtalan szubsztanciák, amelyek már nem önmaguktól jók,
hanem Istenben való részesedésüknél fogva. Számuk nem véges, mivel a végtelen szám
meghatározhatatlan, tehát megragadhatatlan lenne Isten számára is. Ebben a teremtett szellemi
világban csak egyféle lélek van, az, amelyik Isten felé fordul szeretetével és értelmével ( A
princípiumokról, 2,9,6). Az aktuális kozmoszban megjelenő hierarchiájuknak, tökéletlenségeiknek
nem lehet Isten az oka. A differenciálódás forrása az, hogy a lelkek szabad akaratukból eltávolodtak
Istentől (2,9,2–3). Az egyes lélek eltávolodása mértékétől függően foglalja el helyét az értelmes lelkek
hierarchiájában a következő négy csoport egyikében: angyalok, gonosz hatalmak, vagyis a démonok,
az égitestek lelkei, emberi lelkek. Büntetéseképpen a lelkek különböző testet kapnak, és különböző
funkciót töltenek be. Az angyaloknak éteri testük van, és ők felügyelik az egyes népeket és az egyes
egyházakat. A démonoknak szintén éteri testük van, az azonban nekik büntetés, mivel így nem
részesülnek a büntetésnek abból a nevelő célzatú változatából, amelynek a törékeny emberi test az
eszköze. Szerepük az emberi lelkek kísértése és – egymás bűnein keresztül – sanyargatása. Az
égitestek lelkei kissé durvább testtel rendelkeznek és az a hivatásuk, hogy az égitestek mozgatásával
a lelkeket a szellemi világ szemlélésére buzdítsák. Az emberi lelkeket durva anyagú, törékeny testük
kiteszi a testi csábításoknak és szenvedéseknek, amelyekkel az isteni pedagógia próbára teszi és
megedzi őket. Szabad akaratát a lélek egyetlen szinten sem veszíti el, így például az embert sem a
kísértés, sem a sanyargatás nem kényszeríti bűnre; szabadon választ jó és rossz között. A rossz lelkek
ugyan egyfelől megnehezítik választását, másfelől azonban az isteni kegyelem a jó lelkek
közvetítésével élesíti felfogóképességét (1,6,2).

      Az akaratszabadság gondolata a rendszer szívét alkotja. Órigenész szerint ugyanis az értelmes
lélek testből testbe vándorol, természetesen csak olyanba, amilyent értelmes lélek egyáltalán
hordozhat. Elvileg tehát a hierarchiában le és fel szabad az út. Nemcsak az egyes értelmes lények,
hanem a kozmosz állapota is a szellemi lények szabad akarati döntésén múlik, mivel a különböző
testek közötti arányt is ez határozza meg (Schockenhoff 1990: 105 skk.). Mindazonáltal az egyházatya
meg van győződve arról, hogy a testi lét mint nevelő büntetés hatására, amely sok, de véges számú
világperiódusokon keresztül zajlik le, előbb-utóbb minden lélek megtér Istenhez, így a Sátán és
alattvalói is. A végső állapot a kezdethez hasonló; ahogy a kezdetkor, úgy a végső állapotban is Isten
„minden lesz mindenben” (1,2,11). Ezt nevezi Órigenész apokatasztaszisznak, minden
dolgok helyreállításának (2,10,8).

      Mint említettük, a teológus szerint a kezdeti és a végállapot között megszámolhatatlanul sok, de
véges számú világperiódus, valójában világ keletkezik és pusztul el. Így több más korábbi és későbbi
ókeresztény szerzőtől eltérően nem tartja nevetségesnek a gnosztikusoknak azt a kérdését, hogy „mit
csinált Isten a világ teremtése előtt”. Válasza: korábbi világokat teremtett és felügyelt.

      Láttuk, az emberi lélek preegzisztens, vagyis megelőzi a létezésben mind az aktuális testet, mind
egyáltalán az emberi testet, és attól megszabadulva fog üdvözülni. A lélekvándorlás magyarázatára a
sztoicizmusból a platonikusok által adaptált logosz-csíra elméletet (logoi szpermatikoi) használja: az
egyes lelkek folytonosságát a testből testbe vándorlás során a bennük lévő logosz-csíra biztosítja.

     Krisztus ugyancsak preegzisztens emberi lelke az egyetlen, amely nem fordult el Istentől, ezért is
képes közvetítő szerepet ellátni az isteni természet és az emberi test között (2,6,3; Commentarii in
Iohannem 1,32).
      Ádám és Éva bűnbeesése a fentiek szerint allegorikusan értelmezendő: a bűnbeesést nem a
testben született ember, hanem a testetlen lélek követte el. A testben történő feltámadást szintén
nem szabad szó szerint érteni: megtörténik ugyan, amennyiben a hús-vér test helyett az üdvözülés
felé tartó lelkek mennyei, szellemi testet öltenek, de ez csak átmeneti állapot a tényleges üdvösség
felé. A mennyei boldogságra vonatkozó szemléletes prófétai jövendölések és a Jelenések könyvének
látomásai szintén allegorikus szemüveggel olvasandók. Az egyházatya aprólékosan szembesíti
egymással a testi és a testetlen végre vonatkozó feltételezést (1,6; 2,3), és a kutatók véleménye is
megoszlik a tekintetben, hogy végül is melyik mellett dönt Az nyilvánvaló, hogy mindkettőnek
érzékeli a veszélyeit és egyikben sem lát többet – többé vagy kevésbé valószínű – feltételezésnél,
viszont szükségszerűnek tartja, hogy valamelyiket a kettő közül elfogadjuk (Crouzel 1985:
331skk, Somos 2001: 158 skk.). Mindenesetre úgy gondolja, hogy aki a lelkek testetlen végét állítja,
az általában a testi világ végét is állítja. Órigenész számára a testi világ a lelkekhez tartozó testeket
jelenti; a földi, szervetlen testi létezőknek sem a teremtéséről, sem a végső állapotáról nem beszél,
ahogy teremtésükről sem szól.

      Órigenész rendszerében az egész mindenség az egymást követő kozmoszok hosszú sorával nem
más, mint kemény iskola az értelmes lelkek számára. Irenaeus teodíceájának kozmikussá tágított
változata ez: Isten azért engedte tudatosan a bűnt – hisz láttuk, már a második isteni princípium, a
Fiú egyes aspektusaiba is be volt kalkulálva a szellemi teremtmény bukása – hogy a lélek szabadon, a
rosszat megtapasztalva és tudatosan, számos életének sanyargatásaiból okulva dönthessen a jó
mellett (Trigg 1985: 110 sk; Stockenhoff 1990: 131 skk.). Az egyes lelket látszólag érdemtelenül sújtó
csapások a lélek korábbi sorsa fényében bölcs és igazságos, nevelő célzatú büntetésként foghatók fel
(Homeliae in Jeremiam 12,4). A teológus emellett így vélte összeegyeztethetőnek az ember
autonómiáját a kiválasztás páli tanításával. Annak, hogy Isten Jákobot szerette, Ézsaut gyűlölte, a
kettejük lelkének korábbi döntéseiben van az oka. Amikor a fáraó szívét megkeményítette, akkor a
büntető szándék mellett az a pedagógiai célkitűzés is vezette, hogy a bűne kiteljesedése miatt a fáraó
lelke későbbi pályafutása során minél előbb jusson el a megbánáshoz és forduljon vissza Istenhez.
Órigenész felfogása szerint minden büntetés nevelő célzatú, még a „pokol tüze” is, amit allegorikusan
a megbánás kínjával azonosított, s ami valójában tisztítótűz. Így sem az emberi bűn nem hárul vissza
Istenre, hogy jóságát csorbítsa, sem a bűnök büntetése nem kérdőjelezi meg azt. Jóság és
igazságosság egy Istenben találkozik, szükségtelen két különböző istenségnek tulajdonítani őket,
ahogy a gnosztikusok tették (Commentarii in Matthaeum 15,11). Ugyanakkor az egyházatya maga is
látja a rendszer egy kényes pontját: semmi sem zárja ki, hogy a teljes apokatasztaszisz után, amikor
már minden lélek megtért Istenhez, szabad akaratukkal újra elforduljanak tőle és kezdődjék minden
elölről – ellentmondva a Megváltás egyszeriségének.

2.1.6. Kappadókiai atyák
A gyűjtőnév alatt a 4. század második felében a kis-ázsiai Kappadókiában működő három
teológust, kaiszareiai Baszileioszt (a magyar hagyományban: Nagy Szent Vazul (330 körül–
379), barátját, Nazianzoszi Gergelyt (330 körül–390) és öccsét, Nüsszai Gergelyt (335 körül–394))
értjük. A vonulat egészére jellemző, hogy folytatják az alexandriai „keresztény gnózis” hagyományát,
amennyiben a keresztény tanítás megértéséhez előkészítő szerepet tulajdonítanak a klasszikus
műveltségnek, és a hit tartalmának megértésében többé vagy kevésbé bevallottan, de mindhárman
támaszkodnak a klasszikus filozófiai iskolák tanításaira. Legfőbb törekvésük a nikaiai hitvallás védelme
az újarianizmus, elsősorban Eunomiosz ellen. Nagyrészt az ő tevékenységük nyomán vált elfogadottá
a    keresztény     egyházban      Szent     Ágoston      korára    az   „egy     lényeg (úszia), három
személy” (hüposztaszisz) trinitológiai formula, amelyben a hüposztasziszt leghívebben létezési
módnak fordíthatnánk.
      Hármójuk közül Nüsszai Gergely, Kaiszareiai Baszileiosz testvére a legeredetibb gondolkodó.
Rendkívül alapos és átfogó irodalmi, retorikai és filozófiai tanulmányok után egy ideig egyházi
szolgálatot teljesít, majd a szerzetesi életet visszautasítva szónoki pályára lép. 371-ben bátyja
ösztönzésére püspökséget vállal egy kappadókiai kisvárosban, Nüsszában. Legtöbb művét már
püspökként írja. Dogmatikai írásai közül a legjelentősebbek a Contra Eunomium (Eunomiosz ellen)
és A lélekről és a feltámadásról (De anima et resurrectione). Teoretikus szempontból legfontosabb
írásmagyarázatai Az ember teremtéséről (De opificio hominis) és az In Hexaemeron (A hat napról).
Számos aszketikai művét is ismerjük, köztük a szüzességről szólót (De virginitate), továbbá beszédei
és levelei is ránk maradtak.

      Az Isten és ember közötti viszony leírásában elsősorban platonikus hagyományt követ (Tóth
2006). Tanítása szerint Isten abszolút értelemben létező, végtelen, korlátok nélküli, változhatatlan,
racionális a szó legszorosabb értelmében. Vele ellentétben minden teremtmény korlátozott,
változásban és mozgásban van. Az isteni örökkévalóság, változhatatlanság és a teremtett világ
időbelisége, változékonysága közötti szakadékot Gergely azzal a gondolattal hidalja át, hogy Isten
mindent        időtlenül,      egyszerre      megteremt       potenciálisan,     magszerűen,        e
potencialitások (dünameisz), magvak időbeli megvalósulásához pedig már semmilyen isteni
beavatkozásra nincs szükség (In Hexaemeron PG 44, 72 AB)1. Az aktualizálás megindulásával, vagyis a
látható kozmosz megteremtésével teremtetett meg maga az idő is. A teremtett világot két részre
osztja, a kozmosz feletti szellemi szférára és a kozmikus, érzéki világra. Az ember a két tartomány
határán helyezkedik el mint köztes lény. Természetesen az ő esetében is beszélhetünk aktuális és
potenciális teremtésről. Már potenciális teremtményként is lélek és test egysége (uo.). A
legvalószínűbb értelmezés szerint Gergely már az aktuális emberről mondja, hogy két lépcsőben
teremtetett. Az „első teremtés” eredménye az a lény, akit Isten a saját képmására és
hasonlatosságára teremtett, amely gondolkozik, szabad akarata van, szeret és képes az uralkodásra
az alacsonyabb rendű teremtményeken (Az ember teremtéséről 5). Ebben a fázisban nem hordoz
egyedi vonásokat, nincs neme, nincs benne semmi az állati létszférából, ugyanakkor van teste, finom
angyali test. Ehhez a lényhez adja hozzá Isten a „második teremtés” során – már az előre látott bűnre
való tekintettel az egyediséget, a nemet, a szaporodáshoz szükséges szerveket és egyáltalán az állati
létfunkciókat, végül a szenvedélyeket vagy legalábbis azok egy részét. Ez az ember Ádám ( Az ember
teremtéséről 16; 22; vö. Balthasar 1942). A kettős teremtés gondolatával Gergely azt az
ellentmondást akarja áthidalni, ami Isten tökéletessége és az ő képmására, hasonlatosságára
teremtett ember bűnbeesése között feszül, anélkül, hogy Órigenészhez hasonlóan a lélek
preegzisztenciáját és bukását kelljen tanítania.

     A képmás jelleg az isteni természetben való részesedést jelenti – a teremtő és a teremtett
közötti lényegbeli különbség sértetlensége mellett (Balás 1966, Tóth 89 skk.). A kész, egyedi ember
már nem csak Isten, hanem a világ képmását is hordozza, amennyiben az ember magában foglalja a
nála alacsonyabb rendű létezők teljes hierarchiáját is: testénél fogva megvan benne az élettelen
természet, a testhez kapcsolódó lélekrészei pedig a táplálkozás és az érzékelés funkcióit irányítják
(De anima et resurrectione PG 46,57C–E). Gergely felfogásában ezek a különböző működések minta-
képmás viszonyban vannak egymással, mintegy lefelé folytatva a „belső ember”–Isten relációt. A
középhelyzet így azt is jelenti, hogy az ember közvetíti az isteni tökéletességeket – például a
szépséget – az érzékelhető világ felé. De középlény abban az értelemben is, hogy teremtett
autonómiájánál fogva szabadon választ a kétféle irány, a felfelé és a lefelé között.

      A bűnbeesés oka az, hogy az ember helytelenül élt szabad akaratával. Büntetése az, hogy fel
kellett öltenie a romlandó, hús-vér testet – erre vonatkozik Gergely szerint a Teremtés könyvében a
„bőrruha”, amit felvesz a bűnbeesett emberpár. A szabad akarat mellett felhozott érveiben Gergely
Irenaeust és Órigenészt követi. Eredeti, az egzisztencializmust megelőlegező gondolata, hogy mivel az
ember folyamatos választási helyzetben van, valójában pillanatról pillanatra újrateremti önmagát ( De
mortuis oratio PG 46,524). Másfelől a bűnbeesés értelmezésekor nem teszi teljesen egyértelművé,
hogy helytelen szabad akarati döntésről vagy tévedésről volt-e szó (Az ember teremtéséről 17)
(vö. Gaïth 1953).

      Gergely az ember teremtéséről szóló tanításának némiképp ellentmondva az embert olykor –
platonikus módon – a testet használó lélekként határozza meg, Gyakran ecseteli, mennyire
akadályozza a lelket a test magasztosabb hivatásában, és üdvözli a lélek kiszabadulását ebből a
börtönből. Aszketikus, a szemlélődő életet szorgalmazó etikája, s benne az Istenhez hasonlóvá
válás (homoiószisz Theó) is Platónhoz kapcsolja (vö. Cavarnos 2000). Mégis, lélek és test viszonyának
leírásában sokkal inkább az arisztotelészi vonalat követi (vö. Tóth 2006: 111 skk.; 158 skk.). A
teológus szerint az egyedi lélek a nemzés révén az egyedi testtel együtt születik (Az ember
teremtéséről 29). Isten előre meghatározta a megteremtendő lelkek számát. Amikor ez a szám kitelt,
az idő megszűnik. Ekkor az egyedi lelkek megtalálják a hozzájuk tartozó testet. Minthogy az egyedi
test otthagyta formáját a hozzá tartozó lélekben, a lélek képes megtalálni és összegyűjteni a már
szétbomlott test elemeit, és újra egységbe forr vele (Az ember teremtéséről 26 sk.). Ahogy korábban
Tertullianus, úgy tőle függetlenül – arisztotelészi hatásra – Gergely is úgy vélte, hogy a személy
azonosságát a lélek és a test együtt biztosítja. Mindamellett a test, és vele az egész ember
helyreállítódik a bűnbeesés előtti, kezdeti állapotába (Az ember teremtéséről 23; vö. Daniélou 1944:
84 skk.). Erre Gergely az Órigenésznél más értelemben szereplő apokatasztaszisz szót használta. Az
értelmezők véleménye megoszlik abban a kérdésben, hogy a kappadókiai teológus Órigenészhez
hasonlóan az egyetemes megváltást tanította-e (Alexandre 1981, Tóth 2006).

      Az újariánus Eunomiosszal folytatott vita néhány igen eredeti meglátásra adott módot a
kappadóiai atyáknak – különösen Baszileiosznak és Gergelynek – az ismeretelmélet és a nyelvelmélet
területén. Míg Eunomiosz tanítása szerint Isten lényege (úszia) megragadható a keletkezetlen szóval,
méghozzá Isten kegyelméből, a lélek erőfeszítése nélkül, addig a kappadókiaiak felhívták a figyelmet
arra, hogy ami végtelen, az a véges elme által nem ragadható meg, márpedig az isteni természet
végtelen (Nüsszai Gergely, Contra Eunomium 2,153). Isten időn és teren kívülisége hasonlóképpen
lehetetlen feladat elé állítja az idő és a tér keretei között működő elmét (A szüzességről PG 45,364 D–
365);. Továbbá Istennek csupán attribútumait ragadhatjuk meg a világban ható
tevékenységei (energeiai) nyomán. Lényegéhez a negatív teológia vihet csak közelebb, annak
módszeres kutatása, hogy Isten mi nem. Az istenismerethez hasonlóan az önismeret is lehetetlen,
mivel, lévén testetlen szubsztancia, a lélek is végtelen. De valójában az érzéki tárgyak lényege sem
ragadható meg – állították. Az ember ugyanis csak érzéki képzeteiből indulhat ki egy tárgy
megismerésekor, de akárhány tulajdonságát állapította is meg így – vagyis akármennyire tudja is,
hogy milyen –, azt, hogy mi, nem tudhatja meg ezen az úton. De azért sem ragadható meg semminek
a lényege, mert amikor valami rajtunk kívüli tárgyról ismeretet szerzünk, valójában nem jutottunk ki
önmagunkból, hanem saját, a tárgyról szóló képzeteinket ismertük meg (Baszileiosz, Contra
Eunomium 1,2; Nüsszai Gergely, Homiliae in Ecclesiasten 7,6; vö. Stricky 1973). Eunomiosz a nyelvet
közvetlenül isteni inspirációra vezette vissza, és úgy gondolta, hogy a szavak a dolgok lényegét fejezik
ki. Ezzel szemben Baszileiosz és Gergely úgy vélte, hogy a nyelv kimunkálását az isteni gondviselés az
emberre bízta, és a szavak „valódi” jelentésének megtalálását éppoly problematikusnak tartották,
mint egy tárgy lényegének megragadását (Nüsszai Gergely, Contra Eunomium 12, PG 45, 996 A–997
D). Ezt a hermeneutikai meglátást Gergely a Bibliára is kiterjesztette, és egyebek közt ezzel
támasztotta alá az allegorikus írásmagyarázat szükségességét.
     Gergely szerint Isten szemlélete még az üdvözültek számára sem azonos a lényeglátással,
hanem örök, befejezhetetlen keresés. Üdvösségfelfogása tehát dinamikus, szemben – különösen
Ágostontól kezdve – a nyugati kereszténység tanításával.

Azon magyarra le nem fordított munkák esetében, amelyeknek nincs modern kiadása, a Patrologia
1



Graeca-kiadás /PG/hasábszámával utalunk.

2.1.7. Pszeudo-Dionüsziosz Areopagitész (a magyar hagyomány
szerint: Pszeudo-Areopagita Dénes)
Műveit annak a Dionüsziosznak (Dénesnek) a nevében írta, aki tagja volt az athéni bíróságnak, az
Areopagosznak, majd Pál tanítványául szegődött. Jóllehet az írások ortodoxiáját többen
megkérdőjelezték, szerzőségüket a középkor folyamán csak kevesen. Ma nagy valószínűséggel
állítható, hogy a szerző a 6. század elején, Szíriában élt, és feltehetőleg a neoplatonikus Proklosz
tanítványa volt. Életéről ennél többet nem is tudunk. Ránk maradt művei: A mennyei
hierarchiáról (De caelesti hierarchia), Misztikus teológia (Theologia mystica), Az isteni nevekről (De
divinis nominibus), De ecclesia hierarchica (Az egyházi hierarchiáról); 10 levél.

       A középkorban sokat olvasott teológus egyfelől a pogány neoplatonikusok, különösen Proklosz
hatását mutatja, másfelől Órigenész és a kappadókiaiak szellemi örököse. Az értelemmel
megragadhatatlan Isten lehető legtökéletesebb megismeréséhez két utat ismer, az állítás és a
tagadás útját. Az állítás útja, amelyen teremtett dolgok és minőségek neveit alkalmazzuk
Istenre, felülről lefelé vezet: a tapasztalattól leginkább elvonatkoztatott dolgokat állítjuk róla
legelőször – például az életet és a jóságot – és csak utána a konkrétabbakat, a tapasztalathoz
közelebb állókat, mint amilyen a levegő, a kő. A tagadás útja, amelyen azt mondjuk el Istenről, hogy
mi nem, alulról halad felfelé: először a legkonkrétabb, a leginkább tapasztalati dolgokat tagadjuk róla
– például a részegséget és a haragot –, és csak utána az elvontabbakat, mint amilyen a
kimondhatóság és az elgondolhatóság; merthogy inkább nem részeg és nem haragvó, mint
amennyire nem kimondható és nem elgondolható (Misztikus teológia 3). A Pszeudo-Areopagita
szerint a tagadó, negatív (apophatikus) teológia közelebb visz Isten megismeréséhez, mint az
állító (kataphatikus), másfelől azonban a megismerés két útja kölcsönösen korrigálja, kiegészíti
egymást. Az említett sorrend alapján először az érzéki világhoz közvetlenül kapcsolódó állítmányokat
kell tagadni Istenről (térbeli kiterjedés, érzékelhetőség, mozgás, nyugalom), majd azokat, amelyek az
érzékszervekből kiinduló pszichikus szférára vonatkoznak (érzékelés, szenvedélyek), azután az értelmi
és erkölcsi képességekről szóló (értelem, gondolkodás, bölcsesség, jóság), végül az egyre elvontabb
és általánosabb predikátumokat is (lényeg, örökkévalóság, idő), olyannyira, hogy a létezést és a
nemlétezést, az egységet és a sokaságot is tagadnunk kell róla (Misztikus teológia 4, lásd még A
mennyei hierarchiáról 1,4). A tagadás ily módon a fogalmi gondolkodáson túlra mutat, és a
természetes értelmi képességeken túli, misztikus istenismerethez vezet (2,3). A megismerés két útja
közötti megkülönböztetéssel összefügg az a distinkció, amelyet a teológus a kinyilatkoztatás két
módja között tesz. Az egyik tárgyához hasonló szimbólumokat alkalmaz, mint például amikor az
Írások Istent fénynek, életnek, Napnak vagy Hajnalcsillagnak nevezik. Ez a beszédmód ugyan
közvetítheti az érzékeken túli isteni valóságot, ugyanakkor azzal a veszéllyel jár, hogy elménk
megakad az érzékelhetőnél, és ilyen formában képzeli el Istent. A kinyilatkoztatás másik módja
kevésbé hasonló, vagy egyenesen hasonlóság nélküli hasonlatokkal él: vízként, illatos kenetként,
nősténymedveként, párducként vagy akár féregként írja le Istent. Az utóbbi képek
valószínűtlenségüknél fogva jobban megragadják a kutatásra kész elmét, és egyszersmind alkalmasak
az avatatlanok távoltartására is (uo., lásd Roque 171 skk.). A két kinyilatkoztatási módnak megfelel az
értelem         két,      egyidejű        tevékenysége,       a       felemelkedés (anagógé) és       a
megtisztulás (katharszisz). Pszeudo-Dionüsziosz a Szentírás értelmezésében az utóbbit preferálja, a
liturgiában azonban, ami szintén a kinyilatkoztatás fontos csatornája, láthatóan az előbbit, vagyis a
közvetlen hasonlatosságra törő szimbólumokat tartja fontosabbnak.

      A teológus szerint az Atya és a Fiú között alárendeltségi viszony van; az előbbit a Naphoz, az
utóbbit annak fényéhez hasonlítja. Jóllehet a Szentháromság egylényegűségét hangsúlyozza (A
mennyei hierarchiáról 5), és gyakorta rámutat ennek tükröződéseire a mindenség alsóbb szintjein, a
Szentlélek helyét mégsem tisztázza az isteni valóságban (vö. 7,4.). Ám az ember számára a Fiú is
megragadhatatlan, ezért az isteni önkinyilatkoztatás hosszú hierarchikus leereszkedésen keresztül
megy végbe. Ez két részre, a mennyei és az egyházi hierarchiára bontható. A hierarchia minden
szintje egyfelől a felette állót szemléli, másfelől azt utánozva közvetíti annak beavató, megtisztító,
megvilágosító, egységesítő munkáját. Ily módon mindegyik rend (taxisz) az istenképiség és a
megistenülés egy fokozatát képviseli, az Istenhez való hasonlatosság megőrzésére, illetve – a
legfelsőbb rend legmagasabb rendű alosztálya kivételével – tökéletesítésére törekszik, és ugyanakkor
a maga helyén Isten munkatársa is a megváltásban (1,2–4.).

      A mennyei hierarchiát a szó legáltalánosabb értelmében vett angyalok alkotják, amelyek három
nagyobb rendben sorakoznak fel, amelynek mindegyike külön-külön is három, egylényegű, de
egymásnak finoman alárendelt csoportra oszlik, ezzel is visszatükrözve az isteni hármasságot. A
legfelsőbb szinten az úgynevezett trónusok, kerubok és szeráfok helyezkednek el, akik közvetlenül
Istent szemlélik. A következő, eggyel alacsonyabb rendbe az úgynevezett hatalmasságok, uralmak és
erők tartoznak. Ez a középső rend az elsőt szemléli és utánozza, s így annak istenképiségét, ön- és
istenközlését közvetíti a legalsó rend számára. Ez utóbbit a fejedelemségek, arkangyalok és a
tulajdonképpeni angyalok alkotják.

     A mennyei hierarchia folytatása és egyben képmása az egyházi hierarchia, amely ugyancsak
három nagyobb rendből áll: a legfelsőbb hármas rend tagjai maguk az egyházi szentségek. A középső
rendet a beavatók, vagyis a klerikusok, a legalsóbbat a világiak alkotják (Az egyházi hierarchiáról 5). A
papi rend tagjai a teológus felfogása szerint nem intézményeket testesítenek meg, hanem beavatott
személyek, akik egyéni megvilágosodottságuknál fogva képesek továbbadni a kinyilatkoztatást.

      Az erre méltó egyén az írások és kultuszok szimbolikáján keresztül, az istenismeret két útját
alkalmazva emelkedik fel az Istennel való misztikus egyesülésig. Ezen eksztázis (eksztaszisz) során az
eredmény végpontján az ember túlemelkedik értelmén, sőt ember voltán is (Az isteni nevekről 872
A–B, Misztikus teológia 1). A misztikus, megismerésen túli megismerés fázisa egyszerre jelent
passzivitást – méghozzá az isteni transzcendens passzivitásban való osztozást (szümpatheia) – és
aktivitást, az Istennel való együttműködést (szünergeia) a kinyilatkoztatásban (Az isteni
nevekről 648B; lásd Völker 1958, Vanneste 1959).

2.2. A nyugati egyházatyák
2.2.1. Quintus Septimius Florens Tertullianus (155 körül–220)

2.2.2. Lucius Caelius Firmianus Lactantius (250–320/25)

2.2.3. Aurelius Augustinus (354–430)

2.2.3. Aurelius Augustinus (354–430)
Anyja, (Szent) Monica keresztény volt. Karthágóban retorikát tanult, majd filozófiai ismereteit
autodidakta módon mélyítette Cicero mára elveszett filozófiára buzdító dialógusa,
a Hortensius hatására. 372-ben élettársától gyermeke születik: Adeodatus. 373-től 382-ig a
manicheizmushoz kötődik. Retorikatanár Afrikában, majd 383 nyarától Rómában, a következő
tanévtől pedig Milanóban folytatja, ahol rétori állást is kap II. Valentinianus udvarában. Erős hatást
gyakorol rá az akadémiai szkepticizmus, majd a pogány és keresztény újplatonizmus. Az utóbbi
irányzat és Ambrosius püspök beszédeinek hatására 386 augusztusában megtér, és egyben
visszavonul a világi karriertől. 388-ban visszatér afrikai szülővárosába. 391-től Hippóban pap, 396-tól
a város püspöke. Éles vitákat folytat a manicheizmussal (90-es évek), a donatistákkal (400–411) és a
pelagiánusokkal      (412-től     haláláig).  Legjelentősebb      művei: A    szabad    akarat (387/8–
391/5), Vallomások (397–400), A Szentháromság (399–422/6), A teremtés könyvének szó szerinti
értelmezése (401–415), Isten városa (416–426/7).

Manicheizmus. A Mani (216–277) által Perzsiában alapított vallás a zoroasztrizmus, a buddhizmus és
a kereszténység – elsősorban a keresztény gnoszticizmus – elemeit ötvözi. Tanítása szerint a kozmosz
és az ember létrejötte a Jó és a Rossz harcának következménye: a Sötétség Hercege megtámadta a
Fény Királyságát, és foglyul ejtette a fényrészecskéket, melyek ezáltal szétszóródtak a kozmoszban. A
jó és a rossz kozmológiai kettőssége válaszul szolgál minden fizikai szenvedésre, az a gondolat pedig,
hogy a fentiekből következően az emberi lélek is egy, a Fény birodalmával rokon Jó és egy, a test
anyagával vegyülő Rossz lélekre oszlik, az erkölcsi rossz eredetére kínál megoldást: rossz
cselekedeteink oka a rossz lélek. A manicheus tanítás szerint a lélek, akárcsak a jó istenség, finom
anyagból áll. Az ember feladata az, hogy lelkébe összegyűjtse a fényrészecskéket és halála – a Hold és
a Nap mint fényhajók segítségével – eljuttassa a Fény birodalmába. Ez a magasztos küldetés a
manicheus közösségen belül csak az úgynevezett kiválasztottakra hárul, akik szigorúan aszketikus
életmódot folytatnak: csak növényekkel táplálkoznak, nem dolgoznak, és tartózkodnak a szexuális
élettől. A kiválasztottakat a hívek szélesebb köre, az úgynevezett hallgatók tartják el. A manicheusok
a Bibliából csak az Újszövetséget fogadják el, különös előszeretettel hivatkoznak a predesztinációt
tanító Pál apostolra. Jól szervezett egyházuk a Földközi-tenger partjaitól egészen Kínáig toborzott
híveket, így már a 3. század végétől Észak-Afrikában is nagy népszerűségre tett szert. Maga a
vallásalapító műveit csak Ágoston vitairatain keresztül ismerjük, de a 20. században Egyiptomban
megtalált zsoltároskönyv és a kínai Turfanban felfedezett manicheus írások alapján objektívebb képet
kapunk a vallásról. Ezek szerint a források szerint a manicheizmus középpontjában a tanító (sőt
szenvedő) Krisztus állt mint közvetítő, s így ez az irányzat nem tűnhetett olyan távolinak a
kereszténységtől a 3–4. században, mint a mából visszatekintve. Ágoston manichezmusának lényegét
valószínűleg a rossz kérdésére adott manicheus válasz adta, amit összeegyeztethetőnek tartott saját
korabeli konyha-sztoicizmusával, amely az istenséget és a lelket ugyancsak anyagi szubsztanciáknak
tekintette. Nagy hatással lehetett a karthágói rétorhallgatóra az a deklarált racionalizmus is, amely –
ellentmondásba kerülve a fent vázolt mitológiával – elutasította a hitre való hivatkozást és teljes
értelmi belátást ígért.

Donatizmus. A donatizmus az észak-afrikai keresztény egyházból kiszakadt irányzat, amely a szentek
tiszta egyházát hirdette. Felfogásuk szerint a szentségek (például a püspökké szentelés vagy a
keresztség) érvényessége függ a szentség átadójának erkölcsi minőségétől, és a bűnösöket újra kell
keresztelni. Az egyházszakadásra egy 307-es karthágói püspökszentelés adott alkalmat, amikor az új
püspököt felszentelő püspökök között volt egy, aki a keresztényüldözések idején átadta a Szentírást a
hatóságoknak. 336-ra 270 ellenpüspökség alakult, és a 4. század végére erőegyensúly alakult ki a
katolikus s a donatista egyház között. Legfőbb társadalmi bázisukat a berber származású numídiai
kisparasztság alkotta, és az egyház fegyveres szárnyaként működtek a circumcellio néven emlegetett
berber banditák. Ágoston a donatisták ellen írt vitairatok sokaságában fejtette ki, hogy csak a
mennyei egyház lesz az igazak tiszta közössége; a földön működő egyház „kevert közösség” (corpus
mixtum), amelyben bűnösök és igazak – vagy inkább a többé és a kevésbé bűnösök – egymás mellett
élnek. A szentségeknek önmagukban, az átadó erkölcsi minőségétől függetlenül tulajdonított
hatóerőt, és Krisztus megváltó munkájának semmibevételét látta a keresztség megújításában. A 411-
es karthagói zsinaton – korábbi fenntartásait félretéve – legfőbb szószólója volt annak az
álláspontnak, hogy a donatistáknak az egyházba való visszatérítéséhez állami eszközöket kell igénybe
venni. A zsinat határozatainak megfelelően Honorius császár súlyos pénzbüntetéssel sújtotta a
donatista híveket és száműzetéssel a papságot. Ágostonnak a helyi tisztségviselőkhöz írt levelei a
410-es években arról árulkodnak, hogy a püspök egyre inkább hajlamos elfogadni azokat az
erőszakos intézkedéseket, amelyekkel az állam a rendeleteknek érvényt szerez. A szankciók
hamarosan helyreállították az egyház egységét.

Pelagianizmus. Pelagius, britanniai szerzetes tanítása szerint az isteni kegyelem elsősorban a szabad
akarat adományozásában áll, másodsorban abban a segítségben, amelyet Isten nyújt a jó akarat
érvényesítéséhez. Ez nagy felelősséget ró az emberre, mivel üdvössége azon múlik, hogyan él vele. A
predesztináció Pelagius szerint a későbbi érdemek előrelátásán alapul. Optimista antropológiájához
szigorú morális perfekcionizmus társul; úgy véli, a legkisebb bűn is súlyosan sérti az isteni törvényt.
Gondolatait először Rómában, majd 411-ben Észak-Afrikában hirdette, ahonnan a püspökök
ellenállása miatt hamarosan távozni kényszerül. Később tanítványai, először Caelestius, majd Iulianus,
a campaniai Eclanum püspöke próbálja terjeszteni nézeteit. Ágoston számos munkában bírálja
Pelagius és a pelagianusok műveit (például A természetről és a kegyelemről [413–415]; Iulianus
ellen [421], A kegyelemről és a szabad akaratról [426–427]; Befejezetlen mű Iulianus ellen [429–430]).
E vita részint alkalmat ad számára kegyelemtanának részletes kifejtésére, részint pedig hozzájárul
annak radikalizálódásához. A pelagiusi tanítást először a karthágói zsinatok, majd az egymást követő
pápák is elítélik.

      Ágoston gondolkodásában, mint sok más egyházatyánál, filozófia és teológia nem válik el
egymástól. Úgy tartja, a hit, s azon belül is elsősorban a Krisztusba vetett hit tisztítja meg a „lélek
szemét”, hogy képes legyen a pusztán értelemmel felfogható Isten szemléletére. Emellett a hit szabja
meg nála a megértés tárgyát, a filozófiai kutatás célja tehát a Szentírás intelligibilis tartalmának
megragadása. A következőkben mégis arra leszünk kíváncsiak, milyen válaszokat adott a filozófia
„örök” kérdéseire. Éppen ezért, noha az egyházatya álláspontja az évek során több kérdésben is
módosult, a kronológiai helyett a szisztematikus kifejtést alkalmaztuk. Programszerű kijelentése
szerint a filozófiának alapvetően két tárgya van: a lélek és Isten (Beszélgetések önmagammal 1,2). Ha
vizsgálódásai nem szűkülnek is le erre a két témára, gondolkodása ezek köré szerveződik. Jóllehet
deklarálja, hogy a lélek megismerésén keresztül juthatunk el Isten megértéséhez, a filozofálás
gyakorlatában mégis többnyire az istenfogalomra alapozza a lélekre vonatkozó kutatást. Ezért
célszerű az istentan kérdéskörét előbbre venni

2.2.3.1. Isten

2.2.3.2. A lélek: természete és testhez való viszonya

2.2.3.1. Isten
Ami Isten megismerhetőségét illeti, Ágostontól nem idegen a negatív teológia: többször hangoztatja,
hogy a spirituális, testetlen szubsztancia – amilyen a lélek és Isten – megismerése ebben az életben
elsősorban úgy lehetséges, hogy fokozatosan elvonatkoztatunk mindattól, ami nem ő (pl. A
Szentháromság VIII.2,3). Ugyanakkor azt is tanítja, hogy a lélek saját megismerő és akaró
tevékenységéről bizonyos homályos, de mégiscsak pozitív ismeretekhez juthat (pl. arról a dinamikus
viszonyrendszerről, amely benne magában a megismerő, a megismert és a kettőt összekötő akarat,
azaz szeretet között van), és ezekből következtetést vonhat le az isteni lényegre (háromságra) nézve
már ebben az életben. Az üdvözültek jutalma viszont az isteni lényeg tökéletes szemlélete.

Isten természete. Ágoston saját bevallása szerint az újplatonikusoktól és Ambrus püspöktől tanulta,
hogy Isten és a lélek testetlen természetűek és csak szellemileg megragadhatóak (A boldog
életről 1,4; Vallomások VI.3,4). A legfontosabb, amit az egyházatya szerint elmondhatunk Istenről,
hogy tökéletes módon, a szó igazi értelmében létezik. Ebből következik egysége, változhatatlansága
és romolhatatlansága. Az egység pedig azt hozza magával, hogy nem tekinthető sem a szokásos
értelemben vett személynek, mely tőle mint hordozótól megkülönböztethető képességekkel
rendelkezik, sem filozófiai értelemben vett szubsztanciának, melyben attribútumok különíthetők el
egymástól, illetve magától a szubsztanciától. Például Isten jósága és igazságossága, melyeket a
hétköznapi tudat olykor szembeállít egymással, nemcsak hogy egymással azonosak, hanem
mindkettő külön-külön azonos magával Istennel is. Ugyanígy az akarat és az értelem, mely az
emberben többé-kevésbé elkülöníthető, s olykor egymással küzdő képesség, Istenben egyenként is
tökéletesen lefedik „hordozójukat”: az isteni akarat, éppúgy, mint az isteni értelem, nem más, mint
maga Isten (A Szentháromság VII.5,10; IX.4,5; XV.5,8). Ágoston a keresztény platonizmus
hagyományát követve a második isteni személyt azonosítja az intelligibilis világgal, ami tehát nem
más, mint Isten értelme vagy bölcsessége. A fent említettek miatt ez nem jár a második személy
alárendeltségével.

Isten és a teremtett világ. Isten és a világ egyfelől teremtő és teremtett, másfelől abszolútum és
részesülő viszonyában áll egymással. Isten nemcsak Teremtő, aki mintegy a világ felett áll, hanem
fenntartó is, aki úgy munkál a világban, hogy mindenütt jelen van, méghozzá mindenütt teljes
egészében, amire szellemi, tehát nem térbeli természete teszi képessé. Ám miközben mindenütt
teljes egészében jelen van, nem minden képes őt teljes egészében befogadni. Minden annyiban és
annyira létezik, amennyiben részesedik az isteni formákból. Ez felveti azt a problémát, hogy
miképpen létezhet, és miképpen lehet Isten teremtménye a megformálatlan anyag? Ágoston válasza:
az anyag nem létező a szó szokásos értelmében, de nem is semmi, hanem szinte semmi (prope
nihil), amit a semmitől egyedül egyvalami különböztet meg: a forma befogadására való
képessége (Vallomások XII.6,6; A teremtés könyvének szó szerinti értelmezése I.4,9). Ezt a tiszta
receptivitást természetesen Isten teremtette a semmiből, és a forma hozzáadását nem időben,
hanem logikailag előzte meg. Az anyagnak ezt a fogalmát Ágoston nemcsak a testi, érzékelhető
dolgokra alkalmazza, hanem Plótinoszhoz hasonlóan anyagot tulajdonít az intellektuális létezőknek,
azaz az értelmes teremtményeknek is. A Genezis könyvének első sorát értelmezve a kezdetben
teremtett eget az intellektuális teremtmények, azaz az angyalok anyagának, a kezdetben teremtett
földet a testi létezők anyagának felelteti meg (Vallomások XII.3,3; XIII.2,3; A teremtés könyvének szó
szerinti értelmezése I.15,29).

      Isten bölcsessége, az Ige magában foglalja az ideákat (species), vagyis az örök
formákat (rationes aeternae), melyek mint minták alapján a világot megteremtette (A szabad
akarat III.5,13; 83 különböző kérdésről 46,2; A Teremtés könyvének szó szerinti értelmezése I.10,20;
I.18,36; V.12,28; V.13,29; A Szentháromság IV. 10,11). Ágoston ezeket leginkább matematikai
fogalmakkal közelíti meg, olyannyira, hogy megkockáztatja: talán maga a Bölcsesség is szám ( A
szabad akarat II.11,32). Ezek a formák közvetlenül a már teremtett, úgynevezett oksági (ratio
causalis) vagy csíraszerű formák (ratio seminalis) ősképei, melyeknek Ágoston két szintjét
különbözteti meg: Isten az érzéki világ megteremtésekor először az elemekben rejtette el a belőlük
kialakuló aktuális teremtett világ csíraszerű formáit, ám ez a világ azóta is változott és változik, ami
megint csak a bennük rejlő csíraszerű formáknak köszönhető (A teremtés könyvének szó szerinti
értelmezése IV. 33,51–52; VI.9,16; VI.10,17; VI.14,25; IX.17.). Ágoston itt a sztoikus logoi
szpermatikoi elméletet alkalmazza újplatonikus hangszerelésben. Az oksági forma nem egyéb, mint a
testi világban lévő teremtett, tehát nem örökkévaló, hanem időbeli forma másik neve, mely a testi
világ változékonyságát hangsúlyozza. Az oksági formák az isteni bölcsesség lenyomatai (vestigia) a
teremtett világban, mely általuk utánozza Isten létét és egységét (A szabad akarat II.14,41–44; Az
igaz vallás 32,60; A Szentháromság XI.1,1). Az időbeli formák megteremtése ugyanaz az isteni aktus a
filozófusnál, mint az, amit az idő megteremtésének nevez. Arra a manicheus kérdésre ugyanis, hogy
„mit csinált Isten a világ teremtése előtt?”, Ágoston így válaszol: rossz a kérdés, mert a teremtett
világon kívül értelmetlen „előtt”-ről beszélni. A világgal együtt teremtette ugyanis Isten az időt
(Vallomások XI.12,14–14,17.).

     De nemcsak a testi dolgokban, hanem az értelemben is rejlenek teremtett formák – azok a
matematikai, logikai és morális igazságok (vera), melyeket az értelem önmagában lel fel. Ezek, úgy
tűnik, magasabb rendűek az oksági formáknál, mert nem kapcsolódnak közvetlenül testi valósághoz,
sőt Ágoston nem habozik örökkévalónak és változatlannak minősíteni őket, s gyakran nem tesz
különbséget köztük és maga az Igazság, azaz az isteni értelem között. Másfelől azonban a változékony
emberi lélekben lakoznak, attól elválaszthatatlanul. Tehát éppúgy az örök ideáknak mint isteni
gondolatoknak a lenyomatai a lélekben (A szabad akarat II.9,26; A Szentháromság 8,3,4.), mint ahogy
az oksági formák is lenyomatai ugyanezen ideáknak mint formáknak, azaz archetípusoknak.

      Ágostonnál több olyan fejtegetést olvashatunk, mely rokonítható a korábbi (arisztotelészi) és
későbbi (anzelmi, tamási) istenérvekkel. Következtet Isten létére a teremtett világ szépségéből és
rendjéből, célszerűségéből, az emberi értelem által fellelt intelligibilis igazságokból. Mindezek
azonban valójában egyetlen gondolatmenet részét képezik, és ott, ahol Ágoston explicit módon Isten
létének bizonyítására törekedett, a következő módon egymáshoz kapcsolva jelennek meg: 1. az „én”
mint létező, élő és értelemmel rendelkező szubjektum bizonyossá válik saját létében (ha
csalatkozom, vagyok – ezt az ismeretelméletnél tárgyaljuk). 2. A szubjektum felismeri a rajta kívül
lévő teremtett világ szépségét és rendjét, s ezzel egy időben a teremtett szépség és rend
viszonylagosságát, mulandóságát, kontingenciáját. 3. E kettős felismerés utóbb említett fele ösztönzi
arra a szubjektumot, hogy a külső világra vonatkozó ítéletei mögé pillantva számba vegye azokat a
képességeit, melyekkel e felismeréshez jutott: az érzékelési formák megítélik a tárgyakat, az ún. belső
érzék ítéletet alkot a sajátos érzékelési módokról, az értelem pedig az emlékezetben talált
képzetekről ítélkezik. 4. Az értelem ítéleteinek alapjául örök, változhatatlan szabályok szolgálnak:
ezeket az értelem belül, önmagában szemléli, de mégsem benne vannak, nem az ő alkotórészei, mert
az emberi értelem változékony; az örök szabályok tehát Istent alkotják, mely ontológiailag
közvetlenül a lélek szubsztanciája felett áll (A szabad akarat II.3,7–12,34).

       A részesedés platonikus sémája kínálja Ágoston számára a rossz eredetének legalábbis részleges
magyarázatát, s egyszersmind cáfolatot a rossz isteni szubsztancia létét hirdető dualista rendszer, a
manicheizmus ellen. Ha minden annyiban létezik, amennyiben Istenben – aki, mint láttuk, az
intelligibilis világgal azonos – részesül, akkor minden, amennyiben létezik, jó. Nem beszélhetünk
tehát rossz létezőről, legfeljebb azt mondhatjuk, hogy minden többé vagy kevésbé jó, arányban a
részesülés fokával (Vallomások VII.12,18–13,19).

Isten mint a legfőbb jó. Ágoston Cicero közvetítésével ahhoz a hellenisztikus hagyományhoz
kapcsolódik, mely a filozófia legfőbb kérdésének ezt tekinti: mi a boldogság és hogyan érhető el? A
válasz: Isten élvezete (Deo frui). Az élvezet (frui) Ágoston etikai gondolkodásában a szeretetnek azt a
fajtáját jelenti, mikor valamit önmagáért szeretünk, önmagáért akarjuk birtokolni. Ezzel szembeállítja
a használatot (uti), ami azt jelenti, hogy valamit valami más birtoklása érdekében akarunk birtokolni.
Isten a legfőbb jó, tehát az egyetlen dolog (res), aminek élvezetére – azaz: öncélként való birtoklására
– törekednünk szabad és kell (res fruenda; A keresztény tanítás I. 3,3–4,4). Az istenélvezet – a korai
művekben kizárólagos módon (lásd A boldog élet 4,34) – Isten megismerését jelenti, másrészt ennek
etikai kiegészítőjét: az Istennek való akadálytalan és örömteli engedelmeskedést. (Ezt a célt csak a
legelső írások [pl. A rendről II.9,26] tartják elérhetőnek a földi élet során.) Istenen kívül minden más a
használandó dolgok (res utendae) közé sorolandó. Aki az élvezendőt élvezi és a használandót
használja, annak szeretete rendezett (ordinata dilectio; A keresztény tanítás I. 27,28). Több kutató
megrója az egyházatyát, amiért az etikai szférának eszközszerepet tulajdonít a végcélt jelentő,
alapvetően egyszemélyes Istenszemlélet mellett (pl. O’Connel 1972). Különösen problematikusnak
tűnik, hogy a szó szoros értelmében a felebarát sem élvezendő, hanem használandó dolog (A
keresztény tanítás I.22,20; 27,28–30,33). Másfelől azonban Ágoston leszögezi, hogy szabad és
kell élvezni felebarátunkat, akárcsak önmagunkat, Istenben, ami annyit tesz: szeretni benne azt, ami
Istent szereti vagy képessé válhat őt szeretni (A keresztény tanítás I.32,35–33,37). Ez azt jelenti, hogy
a felebarát Istenszeretete, tökéletesedése is öncél (O’Donovan 1980).

     Ágoston számára a legfőbb jó meghatározásához csak az egyik lehetséges kiindulópont az
emberi boldogságvágy. Ugyanehhez az eredményhez gyakran az isteni parancs és az ontológiai
hierarchia felől jut el. Az emberi lélek arra rendeltetett, hogy a létezők hierarchiájában elfoglalja a
neki megfelelő közbü lső helyet – közvetlenül Isten alatt, felebarátai és az angyalok mellett a saját
teste és a testi világ felett (A teremtés könyvének magyarázata a manicheusok ellen 9,12; A
Szentháromság 12,16). Ha valaki önmagukért fordul szeretetével az időbeli dolgok felé, az ezt a
hierarchiát nem tartja tiszteletben. Tettének indoka az érett Ágoston szerint mindig a
kevélység (superbia), Isten torz utánzásának vágya, mely arra késztet, hogy mindenen mint
magántulajdonunkon és mindenkin mint szolgánkon uralkodjunk (Vallomások II.13–14; A
Szentháromság XII.11,16–12.17).

2.2.3.2. A lélek: természete és testhez való viszonya
Ágoston teljes bizonyossággal leszögezi, hogy a lélek nem testi, hanem spirituális létező, másfelől
azonban, lévén változékony, nem isteni természetű (A teremtés könyvének magyarázata a
manicheusok ellen II.8,11; A lélek halhatatlansága 7; Az igaz vallás 18). A lélek oszthatatlan, aktív,
kiterjedés nélküli és a semmiből teremtetett. Bizonyos szempontból egyszerű, más szempontból sok.
Egyszerű, amennyiben 1. testetlen mivoltánál fogva nem különíthető el benne rész, mely kisebb az
egésznél, 2. különböző funkcióit, melyek egymással ellentétesek is lehetnek, összefogja az az
egyetlen      személy (persona), melyre     vonatkoztatva     egyáltalán    beszélhetünk     róluk.    (A
Szentháromság 22,42). Ez a perszonális egység leginkább talán a később tárgyalandó lelki
erőfeszítésben (intentio animi) ragadható meg. Sok annyiban, hogy 1. változékony: hol ilyen (bölcs,
igazságos, jó stb.), hol olyan (ostoba, igazságtalan, rossz stb.; A Szentháromság IV.5; VI.6,8), 2. hogy
Istennel ellentétben megkülönböztethetők benne különböző funkciók és tulajdonságok. A
megromlott testben élő emberi lélek tehát csak megkötésekkel nevezhető egynek, egyszerűnek. Jóval
kevesebb megkötéssel kell azonban élnünk a bűnbeesés előtti, és még kevesebbel az üdvözült
emberrel kapcsolatban. Az üdvözült lélek az isteni természethez kapcsolódva valamiképpen
változatlan módon fog élni (immutabiliter vivet), mivel minden tevékenysége Istenre fog irányulni,
mégsem lesz teljesen mentes a változásoktól, mivel tökéletesebb és kiegyensúlyozott módon akkor is
továbbítani      fogja   a     Teremtőtől      kapott     életet    és     formát (species) a     testnek
(A Szentháromság XIV.14,20; A lélek halhatatlansága 15,24–16,25).
     A lélek testetlen természete mellett többek között a következő érveket hozza fel: a lélek képes
visszahúzódni a testi hatásoktól, s amikor elmélyed gondolataiban, nem vesz tudomást a külvilágról
(A teremtés könyvének szó szerinti értelmezése VII.14,20; 20,26). Az emlékezetben rejlő képek nem
rendelkeznek a fizikai képeknek azzal a tulajdonságával, hogy méretük megegyezik az eredeti tárgy
méretével (A lélek nagysága 8,9); a lélek rendelkezik olyan ismeretekkel (ilyenek pl. a matematikai
ismeretek), melyek nem származhatnak az érzéki tapasztalatból, szellemi dolgokat pedig csak
szellemi létező foghat fel (A lélek nagysága 23).

     Lélek és test viszonya ugyanakkor nem problémamentes Ágoston gondolkodásában, amit
legjobban az emberről adott különböző meghatározásai tükröznek. Az embert gyakran határozza meg
értelmes, halandó élőlényként (A rend II.31.), lélek és test összetételeként (Az akadémikusok ellen I.5,
A Szentháromság 15,11), máskor azonban az Első Alkibiadészra visszamenő platonikus definícióval él:
az ember halandó és földi testet használó értelmes lélek (Az egyház és a manicheusok erkölcseiről I.
27,52). Úgy tűnik, szubsztanciális egységet Ágostonnál még a korábban idézett definíció sem foglal
magában. Amikor Ágoston a test-lélek összetételből indul ki, akkor is előszeretettel hangsúlyozza,
hogy a lélek az ember jobbik része, a léleké pedig az értelem, amely utóbbi mind az irracionális
lélekrészt, mind a testet használja (uti) az általa megpillantott és kitűzött legfőbb cél elérésére
(O’Daly 1987: 54 skk.).

     A lélek mint spirituális, oszthatatlan szubsztancia a testben nem térbeli módon van jelen – nem
úgy, mint például a víz a szivacsban –, hanem a test minden részében egyszerre és teljes egészében: a
szó igazi értelmében tehát nem foglal el helyet (A lélek halhatatlansága 25; A teremtés könyvének
szó szerinti értelmezése XII. 16,33). A Plótinosztól kölcsönzött hasonlat szerint a lélek valahogy úgy
keveredik el a testtel, mint a fény a levegővel, azaz úgy, hogy a két összetevő egy helyen van, mégis
mind a kettő megőrzi saját szubsztanciáját (137. levél 2, 8; 3,11). A lélek a testben nem térbeli
kiterjedéssel, hanem éltető erőfeszítéssel (intentio) van jelen (166. levél, 4). Ágoston erősen
hangsúlyozza, hogy a lélek a testtől sohasem szenvedhet el hatást. A testi funkciók felügyelete és az
érzékelés során tehát nem a test hat a lélekre, hanem a lélek saját tevékenysége és
erőfeszítése (intentio animi) idézi elő, hogy „nem maradnak rejtve előtte” a testet ért külső hatások,
illetve a hatások következtében a szervek összetételében létrejött változások. A lélek végzi azt a
tevékenységet is, melynek célja a megbillent egyensúly helyreállítása valamely szerv anyagi
összetevői között (A zene VI.5,10; 137. levél 2,6).

     Ugyanakkor az a tény, hogy az eredendő bűn által megromlott test működtetése – s így az
érzékelés is – figyelmet igényel a lélek részéről, mégiscsak azt jelenti, hogy a lélek akadályoztatik neki
rendelt funkciója betöltésében. A lélek figyelmét ugyanis mind az érzékelés, mind a többi életfunkció
esetében valamely nehézség (difficultas) váltja ki, melyet a külső test behatolása vagy hiánya okoz. Ez
a mechanizmus, mely a bűnbeesés következménye, a léleknek a testre irányuló folyamatos
készenlétét kényszeríti ki, s így beidegződéssé (consuetudo) szilárdította azt a lelki aktust, mely a bűn
lényegét alkotja: az elfordulást az örök dolgoktól az időbeliek felé. Az említett egyedi nehézség csak
megnyilvánulási formája annak az általános tehetetlenségnek (Ágoston erre is a difficultas szót
használja), mely a megszokás következtében áll elő, és végső soron abban az ellenállásban fejeződik
ki, melyet az időbeli és testi dolgok felé vonzó hajlamok és akarások fejtenek ki a jó akarásával
szemben – a lélek egészére jellemző tehetetlenség az az állapot, amikor „az akarás megvan bennem,
de a jó véghezvitelét nem találom” (Rom 7:18; A szabad akarat II.22,63–65; 25,74). Azt az ágostoni
tételt tehát, hogy a test csak hatásgyakorló lehet a lélekkel való viszonyában, maga az ágostoni
lélekfilozófia és antropológia relativizálja.

     Ágoston sem az első lélek, sem az Ádámot követő emberi lelkek testbe kerülésével
kapcsolatban nem foglalt állást sohasem a bizonyosság igényével, mindenesetre a 400-as években
már egyértelműen elhatárolódik attól a gondolattól, hogy Ádám lelke már létezett a testbe kerülése
előtt. Ami az Ádám utáni lelkeket illeti, fiatalkori műveiben még nem zárja ki ezek előzetes létét,
később viszont már csak két tézist tart elképzelhetőnek. 1. A lelkek az első lélektől származnak
nemzés útján (traducianizmus); 2. Isten minden lelket külön-külön teremt (kreacionizmus). A
kreacionizmus valószínűségét gyöngíti, hogy a lélek egyszeri teremtetéséről szóló bibliai kijelentéssel
éppoly nehéz összeegyeztetni (A teremtés könyvének szó szerinti értelmezése X.4,5), mint a bűn
áteredéséről szóló tanítással és azzal a gondolattal, hogy a megkereszteletlen csecsemők jogosan
kárhoznak el (A teremtés könyvének szó szerinti értelmezése X, 15–17; 166. levél: 10). Az utóbbi
szempontnak jobban megfelel a traducianista megoldás (A szabad akarat III.20, 56), ami viszont azért
problematikus, mert a lélek egyfajta szaporodását hirdetvén a lelket és Istent testi szubsztanciák
hírébe hozza. (A teremtés könyvének szó szerinti értelmezése X. 22,38; 24,40). Említett előnye miatt
Ágoston többnyire ezt minősíti a legvalószínűbbnek (A teremtés könyvének szó szerinti értelmezése X.
23,39; 24,40., 166. levél; 8,26., 190. levél; A lélek természete és eredete).

     Az oszthatatlan léleknek olykor két funkcióját különbözteti meg: a racionális és az irracionális
„lélekrészt”. Az előbbi magában foglalja az intelligibilis dolgokra irányuló szemlélődőképességet, a
diszkurzív értelmet és az emlékezetet, az utóbbi pedig felosztható vegetatív funkciókra és olyanokra,
melyekben osztozik az állati és emberi lélek (érzékelés, mozgás, törekvés-kerülés, fajfenntartás). A
lélek optimális állapota a két „rész” közötti harmonikus hierarchia, vagyis az értelem akadálytalan
uralma      az     irracionális     törekvések     felett.    Ellenkező         esetben   a    törekvések
szenvedélyekké (libidines) fajulnak (A szabad akarat 10,20–11,21). Máskor a lélek újplatonikus típusú
hármas felosztásából indul ki, mely szemlélődő értelemről, gyakorlati értelemről és egy érzékelő-
éltető funkcióról beszél (A keresztény tanítás I. 22,21; A Szentháromság XII.3,3–4,4; 12,17–19).
Mindhárom „rész” rá jellemző törekvéssel (appetitus) rendelkezik, melyek tárgyai az intelligibilis világ
(szemlélődő értelem), felebarátaink (gyakorlati értelem) és a saját, illetve külső test (éltető lélekrész).
Csak a szemlélődő értelem törekvése nevezhető a szó szoros értelmében szeretetnek, s csak ez
irányulhat közvetlenül Istenre. Mégis, ez csak akkor lehetséges, ha a többi „lélekrész” törekvése
összhangban van a legfelsőbb „rész” istenszeretetével (83 különböző kérdésről 35,2). A szemlélődő
értelem tehát csak akkor képes élvezeti szeretettel fordulni Isten felé, ha uralkodik az alsóbb
képességeken. A törekvéseknek ez a hierarchikus rendje a mindenségre irányuló ordinata
dilectio megfelelője a mikrokozmoszban.

     Jóllehet programja szerint Isten megismerése a lélek megismerésén keresztül lehetséges, a lélek
halhatatlanságát a szabad művészetek alapját képező matematikai-logikai szabályok örökkévalóan
igazak – állítja Ágoston abból a két okból, hogy ezek nem az érzéki tapasztalatból származnak, illetve
hogy a megfigyelések szerint is szilárdabbak az érzékleteken alapuló ismereteknél. Valójában e
mögött a kijelentés mögött ott áll az egész ágostoni léthierarchia, az intelligibilis, örökkévaló
Teremtővel a csúcsán, akinek léte garancia az alatta álló intelligibilis szféra örökkévalóságára. És
mivel az eszes lélek a tudományok alapelveit elválaszthatatlanul önmagában tartalmazza – vonja le a
filozófus a konklúziót – a léleknek is örökkévalónak kell lennie.

Az idő. Augustinusnál legnagyobbrészt a lélekfilozófia alá tartozik az idő problémája is
(Vallomások XI.14,17–31,41). Kiindulási pontja ez a kérdés: mit mérek, amikor az időt mérem, és
hosszúnak vagy rövidnek találom azt. A múlt már nincs (iam non est), a jövő még nincs (adhuc non
est), ezért ezeket nem mérhetem, mert csak az mérhető, ami létezik (XI.14,17; 21,27). A jelenről
bizonyos értelemben elmondható, hogy ez az, ami „van” (est), mivel azonban végtelenül osztható,
nem tesz eleget a mérhetőség másik fontos követelményének, annak, hogy tartammal rendelkezzen:
a mostot nem lehet hosszú vagy rövid időtartamúnak minősíteni (XI.15,18–20; 21.27). Mégis mérjük
az   időt,   tehát    az    időnek     valamiféle    kiterjedésnek   –   szó   szerinti   fordításban:
szétterjedésnek (distentio) kell lennie (XI.23,30). Az időt az égitestek mozgásához kötő definíciók
(Arisztotelész, Sztoa) nem adnak magyarázatot az idő mérésére, hisz ez lehetséges sötét szobában is,
és lehetséges volna akkor is, ha megállna a Nap. Marad az a lehetőség, hogy teljességgel a lélekben
van, tehát a lélek szétterjedése (distentio animi) az, amit mérünk, amikor az időt mérjük. Továbbá
valami jelenvaló élményt (praesens affectio) mérünk: a múlt idő mérése az emlékezetre irányul, a
jelené a figyelemre, a jövőé a várakozásra. Nem három idő van tehát, hanem a jelennek ez a három
fajtája: az elmúlt dolgokra vonatkozó jelen (idejű képzetek, illetve szemlélet), jelenvaló dolgokra
vonatkozó jelen (idejű képzetek, illetve szemlélet). A legmeggyőzőbb értelmezés szerint Ágoston
valójában nem tagadja az idő objektív voltát és a dolgok egymásutániságát a lélek tudati funkcióira
vezeti vissza. Egy ilyen „kantiánus” gondolat összeegyeztethetetlen az időbeli formákra vonatkozó,
korábban összefoglalt tanításával, mely azzal, hogy a dolgok jövőjét Istentől beléjük kódoltnak veszi,
az idő objektivitását állítja. De maga a Vallomások-beli elmélkedés is a múló dolgokról (res
praetereuntes) tagadja, hogy mérnénk őket, és róluk állítja, hogy a lélekben jelenbeli élményt
keltenek (XI.27,36; Lacey 1968: 223). Az ismert állítást arról, hogy „az idő a lélek kiterjedése
(szétdarabolódása)” nem az idő definíciójaként, hanem inkább a lélek ontológiai státusának
jellemzéseként kell felfognunk. Ágoston nem a dolgok időbeli egymásra következésének tényét
tagadja, hanem csak azt, hogy időérzékünk, mely alapján egyes időtartamokat rövidnek vagy
hosszúnak minősítünk, megmagyarázható lenne a tapasztalati világ folyamataival, például az
égitestek mozgásával. Ami a filozófust érdekli, az valójában nem az idő mibenléte, hanem a teremtett
és bűnbeesett lélek természete (Flasch 1980, 280 sk.; O’Daly 1987). Ágoston szembeállítja az időbeli
szétterjedést (distentio) azzal a „ráirányulással” (intentio), mely felváltja az üdvözült lélekben. Isten
közvetlen szemlélete nem jár az emlékezetre, figyelemre és várakozásra való szétdaraboltsággal,
mert örökkévaló lényegre irányul (Vallomások XI. 29,39). Emellett fontos látni, hogy ez a ráirányulás
már a földi életben is a sokaságba húzó distentióval szemben ható, egységesítő tendencia. Ez
nyilvánul meg elemi szinten az egyidejű képzetekre irányuló figyelemben (attentio), és ennek
magasabb rendű, de még roppant fáradságos kifejeződési formája az az erőfeszítés, mely az öntudat
jelenében összegyűjt múltat és jövőt. Ilyen erőfeszítésre az állatoknak nincs módjuk, Istennek nincs
szüksége. Ez az ember kitüntető jegye, az emberi méltóság megnyilvánulása (Ricœur 1983: 19 skk.).

Az akarat. Ágostonnál jelenik meg az akarat először mint olyan autonóm képesség, mely nem
azonosítható sem a platonikus értelemben vett vággyal vagy szeretettel (erósz), sem a megismeréssel
(Kahn 1988). Autonóm abban az értelemben is, hogy nem lehet semmilyen külső erőre mint okra
visszavezetni. Az akarat oka semmi más, mint maga az akarat. Ez a voluntarizmus A szabad
akarat lapjain (I.12,25–13–28) optimista színezetben tűnik fel, s látszólag a jó cselekvésére való
tökéletes szabadságot jelenti – a később íródott Vallomásokban viszont sötét pesszimizmus alakját
ölti magára, mely szerint bűnösségünk perspektívái épp azért beláthatatlanok, mert akaratunk a
bűnös én legmélyén gyökeredzik (VIII.9,20–21). Valójában mindkét szöveg az akarat rétegzett voltáról
szól. A jóra irányuló akarat – nevezzük akarat 1-nek – csak akkor győzhet a hozzá hasonlóan autonóm
rossz akaratokkal szemben, ha magát ezt az akaratot is teljes lélekkel akarjuk, azaz az egymásra
irányuló jó akaratok (akarat 2, akarat3 ... stb.) hosszú sora áll mögötte. Az egyén jellemét ennek a
sornak a hosszúsága minősíti (Stump 2001).

     Ágoston az akaratot és a szeretetet gyakran azonosítja egymással, amennyiben, mint azt már
láttuk, egy ember jelleme leginkább szeretetének irányával írható le. Ezt a szeretetet azonban a
platóni és plótinoszi erósztól, melyet a szeretet tárgya mintegy ellenállhatatlanul inspirál,
megkülönbözteti az alany autonómiája és ennélfogva felelőssége.

     Az eddigiek elsősorban az akaratra mint a legfelsőbb lélekrész törekvésére érvényesek, mely az
egész ént, a jellemet minősíti. Emellett az érett Ágoston az érzékelésben is szerepet játszó lelki
erőfeszítést (intentio) is akaratnak és szeretetnek nevezi. A sztoikus szenvedélyelmélet kategóriáit
alkalmazva – erről lásd 1.4.5.4. – azt a jelenséget, amikor az eszes lélek ezen akaratával túlságosan
tapad az érzéki tárgyhoz, vágyakozásnak (cupiditas; A Szentháromság XI.3,6), amikor pedig
túlságosan kerüli, félelemnek (metus) minősíti (XI.4,7). Az ember ily módon mintegy felelős az
érzékeléséért. De természetesen az érzékelés nem önmagában ítélhető meg morálisan, hanem mint
az egységes lélek periferiális működése. Benne csak megnyilvánul, folytatódik a lélek alapvető
törekvése (intentio), mely a lélek egységét adja: vagyis az akarat, a szó elsődleges értelmében.

     Ez az akaratfelfogás Ágostonnál részben kiegészíti a rossz problémájára adott újplatonikus
választ, részben beépül abba. Az erkölcsi rossz Plótinosz felfogásában helytelen irányú vágyakozás,
elcsábulás, melyben az alany aktivitása és ezáltal felelőssége nem egyértelmű. Az egyházatya a
pusztán a szubjektumból kiinduló akarat fogalmával a világban levő rosszért a felelősséget teljes
egészében az emberre hárítja: a külső rosszat ugyanis az erkölcsi rosszért elszenvedett jogos
büntetésként magyarázza. Ugyanakkor az így értelmezett akaratot belehelyezi az újplatonikus
metafizikai építménybe: a jellemet meghatározó rossz akaratot Istentől való elpártolásnak és
egyszersmind léthiánynak, létcsökkenésnek (defectus) tartja, a jó akaratot pedig létgyarapodásként,
az isteni lényegben való tökéletesebb részesedésként fogja fel. Így a rossz akarat, amely, mint láttuk,
Isten jó teremtményéből, a lélekből fakad, a metafizika nyelvén a semmi terméke (ex nihilo est; A
lélek halhatatlansága 11,18; A szabad akarat II.20,54).

      Ahhoz, hogy a szabad akaratnak ez a tanítása teodícea alapjául szolgáljon, ki kell egészülnie – és
Ágostonnál, mint korábban több más keresztény szerzőnél is, kiegészül – az arra a kérdésre adott
válasszal, hogy miért adta isten a szabad akaratot az embernek, ha tudta, hogy rosszra fogja
használni. Azért, mert az ember méltósága abban áll, hogy sorsot választhat magának, és ha vétkezik,
tanulhat belőle – az így kiharcolt erény többet ér, mint az egyszerű ártatlanság. Mindez azonban
mégsem eredményez pusztán racionális teodíceát, mert a szabad akarati választás gondolatát
Ágoston érett kori műveiben olyan kegyelemtan egészíti ki, mely az embert magát nem tekinti
szabadnak. Eszerint Isten előre kiválasztja azt, akit üdvözíteni akar, s azt olyan külső ingerekkel és
belső inspirációval látja el, melyek elégségesek lesznek ahhoz, hogy az akarat „szabadon” a jó
cselekvés mellett döntsön. Akit pedig Isten nem választ ki erre, annak „ingerküszöbét” nem fogja
meghaladni a külső és belső figyelmeztetés, tehát nem lesz képes helyesen cselekedni (Különböző
kérdésekről Simplicianushoz II.2). Innen már csak egy lépés a kettős predesztináció gondolata, mely
Ágoston antipelagiánus műveiben jelenik meg. Ezzel az egyéni érdem szerepét az első emberre
korlátozza, akinek bűnéért az emberiséget kollektív felelősség terheli. Ez a gondolat az isteni
igazságosságnak olyan eszméjét feltételezi, melyet hatalmas szakadék választ el az emberi belátástól.
Nem     kérdezhetünk        rá,   mert   túl   van   morális   fogalmainkon   (Különböző    kérdésekről
Simplicianushoz II.2,16).

A megismerés. Az érzékelést, mint arra már fentebb utaltunk, Augustinus így határozza meg: „az a
folyamat, melynek során a hatást szenvedő test nem marad rejtve a lélek előtt” (A lélek
nagysága 23,41). A fent említettekből az is kiderülhetett, hogy Ágoston „érzékeléselmélete” erősen
morális töltésű. Az érzékelés tényét – beleértve, sőt talán modellként felhasználva a szerveinkre
irányuló belső érzékelést is – azzal a nehézséggel vagy könnyedséggel magyarázza, mellyel a lélek a
testünkbe kívülről bejutó anyagot képes bekapcsolni saját, a testben végzett tevékenységébe. Ez akár
nehezen megy, akár könnyen, mindkettő felkelti a lélek figyelmét: az előbbit fájdalomnak, az utóbbit
gyönyörnek nevezzük. Ha a lélek test körüli tevékenységét a testbe került anyagok túlzott bősége
vagy hiánya akadályozza, ez sem marad rejtve előtte: ilyenkor érzünk csömört vagy éhséget. Hogy
pedig a lélek e kettő közül bármelyiket könnyedén vagy nehezen képes orvosolni, az sem marad
rejtve előtte: az előbbit gyönyörként, az utóbbit fájdalomként érzékeli (A zene VI.5,9). A
sztoikus pneuma-elmélet hatását láthatjuk abban az ágostoni meggyőződésben, hogy a lélek egy
tüzes természetű közvetítő testen keresztül hat az érzékszervekre, mely az idegeken mint
csatornákon áthaladva már mint az őselemek egyike fejti ki hatását: a látásnál tiszta tűz formájában,
a hallásnál mint tiszta levegő, a szaglásnál mint nedvesebb, légköri levegő, az ízlelésnél mint víz, a
tapintásnál, mint föld (A zene VI, 5,10; A teremtés könyvének szó szerinti értelmezése III.4,6;
XII.16,32). Valamennyi érzékelésfajtát valamiféle tapintásra, a tárggyal való érintkezésre vezet vissza.
A látás esetében ebből adódó nehézségeket a görög filozófiai hagyományban régóta ismert
sugárelmélettel hidalja át, mely szerint a látás tárgyát a pupillából kilövellő sugarak mintegy
letapogatják (137. levél, 8).

     Ágoston Arisztotelészhez hasonlóan úgy gondolja, hogy az érzékelés csak a tárgy
formáját (formae, species) fogadja be, s így jönnek létre az érzéki benyomások (phantasiae,
visiones). Az érzéki formák alapján automatikusan, az akarat közbelépése nélkül létrejönnek a már
teljes mértékben a lélekhez tartozó emlékezeti formák (A Szentháromság XI.16; A teremtés
könyvének szó szerinti értelmezése XII.6,15; 11,22; 16,33). Az emlékezeti formák alakításával,
csoportosításával      és       kombinálásával   a     képzelőerő (imaginatio,      cogitatio) képzeleti
képeket (phantasmata) hoz létre (A Szentháromság IX.6,10). Már itt is szerepe van az akaratnak (A
Szentháromság XII.9,16). Az egyházatya a hellenisztikus filozófusokhoz hasonlóan tisztában van azzal
is, hogy az aktuális érzékelésben – tehát nem abban, amely az éppen csak világra jött csecsemőre
jellemző – jelentős szerepe van az (érzéki) emlékezetnek, hiszen nem tudnánk felismerni testi
formákat és tárgyakat, ha nem láttunk volna korábban hasonlókat. Az érzékszervben a formák csak
egy pillanatig maradnak meg, tehát ahhoz, hogy elmondhassuk: egy bizonyos tárgyat vagy eseményt
érzékelünk, már az érzéki emlékezetre kell hagyatkoznunk, hiszen csak innen meríthetjük a
pillanatnyi érzékietünk közvetlen előzményét éppúgy, mint az érzékletsor várható folytatását, amire
számítunk (A teremtés könyvének szó szerinti értelmezése XII.16,33; A Szentháromság XI.2,3). Az
érzéki emlékezeten alapul a cselekvés is, hiszen emlékképek és az ezekre épülő előrevetítések nélkül
egyetlen mozdulatsort sem tudnánk végigvinni.

     Részben az érzéki emlékezetre támaszkodik, de még nem az értelemhez tartozik, tehát az
állatokkal közös bennünk az a lelki képesség, mely a különböző érzékelésfajtákat irányítja (például az
ő utasítására nyílik ki vagy csukódik be a szemünk), és összehangolja működésüket. E „belső
érzékszerv” (sensus interior, A szabad akarat II.8.) segítségével tudjuk megkülönböztetni egymástól
az egyes érzékszervek híradását, ezzel „érzékeljük” a közös érzettárgyakat (alak, mozgás stb.), és az ő
munkája a tárgykonstituálás (A szabad akarat II.8–13). Őse az arisztotelészi „közös érzékelés”,
valószínűleg plótinoszi közvetítéssel.

     Az      értelem        gyakorlati   képessége     (A     Szentháromság lapjain      ezt     nevezi
Ágoston tudásnak: scientia) felelős az emlékezeti és képzeleti képek felhasználásáért a gyakorlatban,
és jó esetben alá van rendelve a szemlélődő „lélekrésznek” (bölcsesség: sapientia; A
Szentháromság XII.3,3–14,23 skk.). A szemlélődő értelem az Isteni szubsztanciában való részesedése
folytán és annak arányában képes szemlélni az örök, intelligibilis formákat. A cselekvő értelem e
formák alapján ítéli meg az időbeli dolgokat, és jó esetben használja őket az örökkévaló legfőbb jó
elérésére (XII.14,22). E „megítélés” egyik területe a testi formák és az emlékezeti, illetve képzeleti
formák megkülönböztetése egymástól (IV.21, 47. XI.2,3; 4,7), ami minden bizonnyal azért lehetséges,
mert a lélek az örök formákból egyfajta ontológiai ismeretre tesz szert saját magára vonatkozólag:
saját különböző létszintű tevékenységeit képes megkülönböztetni egymástól, illetve a megismerés
külső tárgyaitól. A lélek nem intellektuális, tehát nem az örök formákra, hanem a testi formákra vagy
önmagára irányuló tevékenységeinek rangsorolását ugyanis (XII.2,2.), akárcsak a lélek időbeli
aktivitásainak (pl. saját hitének) a felismerését (XIII.4,7.) a filozófus ennek az ítélkezésnek az alesetei
közé sorolja. Ez bizonyos fokig válasz az akadémiai szkeptikusoknak, akik az érzéki megismerés
bizonytalanságának okát részben abban látták, hogy a megismerő tevékenység nemcsak a tárgyról,
hanem önmagáról is tudósít. Ugyancsak a formák szemlélete alapján lehetséges Ágoston szerint a
testi formák geometriai osztályozása (Beszélgetések önmagammal II.20.36), esztétikai-matematikai
(A szabad akarat II.12,34) vagy morális-ontológiai megítélése, rangsorolása az örök formákkal való
összevetés alapján (A Szentháromság IX.6,10–11), ami a cselekvés előkészítésében is szerepet játszik.
De ugyancsak ide vezethető vissza az érzéki jelekből való következtetés láthatatlan dolgokra, így
például a másik ember megnyilvánulásaiból akaratára (XIII.3,6).

     Az „emlékezet” (memoria) kifejezést Ágoston nem csupán az érzéki képzetek felidézésével
kapcsolatban használta, és nem is csupán a múlt (akár a szubjektumon belül zajló) eseményeire
vonatkoztatta. Az értelmi megismerésről beszélve emlékezetnek nevezi egyfelől a léleknek mind az
önmagára, mind az Istenre vonatkozó latens, aktualizálásra váró tudását (Vallomások X.25,36; A
Szentháromság X.11–17–12,19), másfelől azt a tevékenységet is, mellyel ezt a tudást aktualizáljuk (A
Szentháromság XIV.12,15). Az emlékezet gyakran az én egész terjedelmét lefedi (Vallomások X.6,14–
26,37; A Szentháromság XI.11,14), és belső, illetve felső határai, melyek az értelem határai is, mint
már láttuk, a transzcendenciába vesznek (Vallomások X,17,26; 26,37). A platóni anamnézis-elmélettel
vitatkozva az örök igazságok felismerését nem valamely előző életből származó tapasztalat
felidézéseként, hanem egy homályos, zavaros formában meglévő ismeretnek az aktualizálásaként, a
jelenre való emlékezésként látta. Az Istenre vonatkozó emlékezet nem egyéb, mint Isten mindenütt
jelenvalóságának alesete (Gilson 1949: 139). Az érzékeléstől teljesen független megismerési forma
tárgyalásánál a legfontosabb kérdés: mit is ismer meg ilyenkor a lélek. Az intelligibilis dolgok
szemléletét Ágoston Platón és az újplatonikus filozófia nyomán a Nap-, illetve fényhasonlat
segítségével írja le. Amiként a testi szem az érzékelhető tárgyakat a testi fényben, úgy az
értelem (mens) szeme az intelligibilis dolgokat a testetlen, intelligibilis fényben látja (Beszélgetések
önmagammal I.6,12, 8,15; A Szentháromság XII.15,24.). Az allegória határozottan megkülönbözteti
egymástól az intelligibilis Napot, az általa megvilágított intelligibilis dolgokat és a szemlélő értelmet.
Ugyanezt a folyamatot a filozófus máskor úgy írja le, hogy az intelligibilis fény az emberi értelmet
világítja meg, miáltal az képes lesz az intelligibilis dolgok, illetve az örök formák szemléletére
(Különböző kérdésekről 46, 2; Vallomások IX.4,10; Isten városa XI.27). Az intelligibilis dolgok tehát
azonosak az isteni ideákkal? Teljes átfedésről nem lehet szó, mert az ideák teremtetlenek,
örökkévalóak és változatlanok, ebben az esetben pedig azonosak Istennel, míg a fényallegória az
intelligibilis dolgokat lényegileg megkülönböztette Istentől, akivel kapcsolatban a filozófus kiemeli,
hogy mint fény önmagában megismerhető, intelligibilis. Továbbá képtelenség lenne egy olyan
intelligibilis igazság, mint mondjuk a Püthagorasz-tétel belátását Isten közvetlen szemléletével
azonosítani, ami az említett esetben szükségszerű lenne, hiszen az isteni Igazságban a rész az egésszel
– az igazságok az Igazsággal – azonosak. Másfelől a metafora, mint láttuk, a megismerőtől is
megkülönbözteti az intelligibilis dolgokat. Ennek ellenére, kevésbé abszurd eredményre vezet, ha e
két komponens között feltételezzük a szubsztanciális azonosságot, és úgy értjük, hogy az intelligibilis
dolgok megismerése valójában önismeret. Ez esetben szellemi megismerésünk tárgyai a lélekben
lévő, már említett teremtett formák, mivel a lélek és Isten között nincs köztes valóság. A lélek tehát
önmagát ismeri meg – még akkor is, amikor Istenről gondolkozik – csak éppen az isteni fényben. A
fellelt igazságokban ugyanakkor Isten jelenléte fejeződik ki, annak mértékében, amennyire az értelem
részesedni képes az isteni valóságból. Ennélfogva az értelem, amikor ezekre az igazságokra rátalál,
közvetett módon Istent ismeri meg, amiképpen az „intelligibilis dolgok” kifejezésen is egyfelől az
isteni szubsztancia, az örök formák világa értendő, másfelől azonban az értelemben lévő igazságok
(Gilson 1949: 125 skk.).

     Ágoston tehát a földi életre vonatkozóan nem tanítja az isteni ideák közvetlen ismeretét. A
legvalószínűbb értelmezés szerint az illuminációnak nem a fogalomalkotásban van szerepe, hanem
pusztán szabályok, normatív elvek ismeretéhez segít hozzá (Gilson 1949: 123 skk.). Nem mentesít az
érzéki megismerés alól, mintegy kész általános fogalmakat szállítva, de nem is az arisztotelészi
módon felfogott absztrakció funkcióját látja el.

     Láttuk: igazságaink mint lenyomatok eredetijei az örök ideák, melyeknek mint formáknak a
lenyomatai az oksági formák. Ez az összehangoltság teszi lehetővé, hogy az értelem megítélje az
érzéki világot – az eredetik legalábbis részleges ismeretében. Ez leginkább az esztétikai mérceként is
szolgáló aritmetikai és geometriai törvények esetében kézenfekvő, de az értelem számára ugyanezek
az örök formák morális szabályként is megjelennek. Isten mindenütt jelenvalósága révén bizonyos
mértékig minden erőfeszítés nélkül, mindenki számára szemlélhetők (A Szentháromság XIV.15,21) –
amennyiben külső figyelmeztetést kapunk. Ez lehet egyszerűen a teremtett világ látványa, vagy jól
kigondolt kérdezgetés, bábáskodás (A Szentháromság XII.15,24; Retractationes I.4,4). Ily módon
ismerjük meg az aritmetikai-geometriai törvényszerűségeket, a belőlük fakadó esztétikai alapelveket,
a logikai szabályokat, az örök érvényű morális parancsokat. A legtöbben tudunk számolni, és a
gazember is ismeri az alapvető erkölcsi szabályokat. A lélek és Isten megismerése – ami, mint
láthattuk, két egymásba fonódó megismerési folyamat – már a lélek befelé és felfelé
fordulását (conversio), vagyis morális irányváltoztatását igényli, aminek alapvető eleme a hit és Isten
szeretete (A szabad akarat II.12,34). Az illuminációnak tehát fokozatai vannak, melyek az Istenben
való részesedés fokozatai (Vallomások IV.15, 25; A Szentháromság IV.2,4). A legelső fokozat maga a
teremtés, melynek során megkaptuk értelmünket, a teremtett fényt (Vallomások. IX.4,10). A legvégső
fokozat az isteni lényeg közvetlen, tökéletes szemlélete, ami csak az eljövendő életben lehetséges.
     Ágoston gyakran érezte szükségét annak, hogy állást foglaljon a szkepticizmussal szemben.
Érvelésének legeredetibb része a descartes-i „Gondolkodom, tehát vagyok”-ot megelőlegező „ha
csalatkozom, vagyok” (si fallor, sum) argumentum (pl. A szabad akarat II.3,7; Az igaz vallás 39,73; A
Szentháromság XV.12,21; Isten városa XI.26). Ez abból indul ki, hogy megengedjük: az érzéki világra
vonatkozó szkeptikus érvek (illúzió-, álom-, őrültségargumentum) igazak. Éppen a csalatkozás és a
kételkedés a legfőbb érv a biztos ítéletek lehetősége mellett. Nem csalatkozhatnék és nem
kételkedhetnék ugyanis, ha legalább mint csalatkozó és kételkedő nem léteznék. A „tudom, hogy
vagyok” bizonyos állításhoz csatlakozik még a „tudom, hogy tudom, hogy vagyok” és így tovább.
Ugyancsak a gondolkodó szubjektum határain belül maradó érvelés az, mely szerint az „akarom”
állítmányt tartalmazó állító vagy tagadó ítéletek is cáfolhatatlanul bizonyosak, és ezek az ítéletek is
fialtathatók azon a módon, ahogy a „létezem” kijelentés: tudom, hogy akarom; tudom, hogy tudom,
hogy akarom ... stb. A cogito valamennyi ágostoni változata az egyszemélyes belső tapasztalásból
indul ki, melyet a lélek vagy az értelem saját maga által, az érzékek közvetítése nélkül sajátít el. A
legtöbb esetben a teoretikus értelem (mens) valamilyen tevékenységéről van szó, amelyet ő maga
megismer, de a lélek olyan tevékenységei, mint az akarat, a hit ugyanezzel a megfellebbezhetetlen
bizonyossággal rendelkeznek (Hit a láthatatlan dolgokban 1,1). Ezen a ponton Ágoston és Descartes
eljárása nagyon hasonló. Ugyanakkor a szakirodalomban nagyjából konszenzus alakult ki a
tekintetben, hogy Ágoston – Descartes-tal ellentétben – nem akarta hasonlóan igaz állítások
építményét emelni erre a kijelentésre. A „csalatkozom, tehát vagyok” „vagyok”-ja tisztán tudati,
egyszemélyes jelentést hordoz: szolgálhat etalonként hasonlóan bizonyos ítéletek meghozatalához,
ám ezek érvényességi köre mindig a szubjektum határain belül marad, sőt azon belül sem garantált a
folytatása. Ágoston legfőbb érvei az önismeret korlátozott volta mellett az emlékezeten és a
vágyakon alapulnak. Mint már láttuk, a filozófus szerint képtelenek vagyunk feltérképezni
emlékezetünk, azaz tudatunk határait, amiképpen saját vágyaink, akaratunk is minduntalan
meglepnek bennünket – ily módon a „vagyok”-tól nem jutok el a „mi vagyok”-ig. Az Ágoston által
felhozott példák az önismereten túl az önazonosságot is kérdésessé teszik (A lélek természete és
eredete IV.6,9–7,10–11; Vallomások X.5,7; 8,15–21,31). Másfelől azonban az ágostoni cogito nagyon
is kiindulópontja egy spekulációs folyamatnak, az úgynevezett „istenbizonyításnak”, amit viszont
kigondolója sem arra szánt, hogy pusztán racionális alapon meggyőzze vele a hitetlent.

     Ami tehát a tapasztalati megismerést illeti, Ágoston átadja a terepet az akadémiai, probabilista
szkepticizmusnak (Az akadémikusok ellen III.10,23–13,29. III.17,37). Amikor mégis tudásról beszél az
érzéki   megismeréssel,     sőt    még     a   közvetett    értesülésekkel    kapcsolatban     is   (A
Szentháromság XV.12,21; 147. levél, Előszó 4), mindig érezteti, hogy csupán lefokozott értelemben
vett tudásról van szó.

     Mint már említettük, Ágoston a hitet a megértés előfeltételének tartja. A „higgy, hogy
megérthess” imperatívusza mellett azonban gyakran megfogalmaz egy másikat is: „érts, hogy higgy”.
A hitet – még a vallásos hitet is – egy bizonyos pontig racionális megfontolások támasztják alá, hiszen
mérlegeljük, hogy kinek higgyünk. A mások tanúságába vetett hitet Ágoston – s ezzel régi
apologetikus hagyományt követ – a mindennapi élet velejárójának, sőt a társadalom egyik
legfontosabb összetartó erejének tartja (A hit haszna 12,26). Mindamellett szükségesnek látja, hogy
hitünk reflektált legyen, vagyis tudnunk kell róla, hogy csak hit (11,25).

A nyelv és a jelek. Ágoston a nyelvet a jelelméleten belül mint annak kitüntetett tárgyát vizsgálja a
nem    természetes (signa    naturalia), hanem     közölt   jelek (signa     data) között   (A   keresztény
tanítás II.2,3). Ugyanakkor nem biztos benne, hogy az emberek közötti, jelekkel, illetve szavakkal
folytatott kommunikáció szükségszerűen az ember természetéhez tartozik (A Teremtés könyvének
szó szerinti magyarázata VIII.18,37–27,50). Úgy véli, ha használtak is nyelvet, nem volt különösebben
szükségük rá, mert teljesen átláthatóak voltak egymás számára, és Isten sem érzékelhető beszéddel
szólt hozzájuk; ez még inkább így lesz az üdvözült állapotban (Isten városa XXII.29,6). A külső jelek
alkalmazása, melyek tehát nem a természeten, hanem megegyezésen alapulnak, gyenge hatásfokú,
de a földi életben egyetlen eszköze az emberek közötti gondolatcserének (A tanító 11,38). Mint arra
már utaltunk, Ágoston szerint a kommunikációban a jeleknek nem tanító, hanem csupán
figyelmeztető szerepük van. Egyetlen jelet sem tudunk értelmezni, ha nem ismerjük első kézből a
tárgyát, legyen az érzékelhető vagy intelligibilis. Az érzékelhető tárgyak esetében tanulásról csak a
szó lefokozott értelmében beszélhetünk, mivel változékonyságuk és mulandóságuk, valamint az
érzékek becsaphatósága miatt sohasem határozhatjuk meg teljes bizonyossággal egy jel jelentését.
Az intelligibilis tárgyakra utaló jelek (szavak) jelentését a Belső Tanítótól tudjuk meg, ha ugyan
megtudjuk. Wittgenstein bírálta Ágostont (Filozófiai vizsgálódások 1§ skk.), amiért – értelmezése
szerint – az eredeti nyelvelsajátítást az egyszerű rámutatásra vezette vissza, a szavak jelentését
jelöletükkel azonosítva. Ágoston valójában nagyon is tudatában volt a rámutatás és a különböző
jelzésként szolgáló cselekvések értelmezési nehézségeinek: magát Wittgensteint megelőlegező
módon írja le, milyen nehéz megkülönböztetni egymástól valamely tevékenység elsődleges és jelző
funkcióját (A tanító 10,32; 10,34). A jelentés és a jelölet közötti különbségről ugyancsak tudott (A
tanító 5,12–7,20), amiképpen egy szó (pl. a „szó”) elsődleges és metanyelvi funkciója között is
különbséget tett (A tanító 5,13–14). Míg tulajdonképpeni jelelmélete a nyelv és általában a
kommunikáció esendő voltát hangsúlyozza, addig ismeretelméletében a „szó”-nak (verbum) kiemelt
jelentőséget tulajdonít. A megismerés mindegyik szintjén valamiféle szó létrejöttéről beszél. Így szó
az érzéki képzet, mely az akarat által egybekapcsolt érzékelésből és tárgyból születik (A
Szentháromság XI.2,2–3), szó az emlékezeti kép, mely azáltal alakul ki, hogy az akarat az emlékezetet
az érzékeléshez kapcsolja (A Szentháromság XI.8,13), és szó az a képzet is, mely úgy jön létre, hogy az
akarat a gondolkozást az emlékezeti kép felé fordítja. A már tudott dolognak az emlékezetben való
aktualizálását nevezi Ágoston a „szív szavának”: ez az a belső szó, mely minden egyedi nyelvtől
függetlenül a külső szó alapjául szolgál (A Szentháromság XV.10,19). Az esetleges külső szóval
szemben ez nem jel, hanem a megismerő tevékenységnek az a végterméke, mely külső szóban
folytatódhat.

Közösség, állam, társadalom. Politikai filozófiáról mint önmagában értelmezhető és összefüggő
tanításról Ágostonnál nemigen beszélhetünk, s ez a tény szorosan összefügg a politikumról alkotott
felfogásával. Úgy gondolja, hogy az ember természettől fogva közösségi, de bűnbeesése miatt
viszálykodó, társadalmiatlan lény (Isten városa XII, 22–24, 28). A természetes közösségiség alapja az
emberek közötti rokonság (Isten városa XII.22; 130. levél 6.13), és legnyilvánvalóbban annak a
természeti törvénynek a parancsaiban fejeződik ki, mely minden ember szívébe íródott. (157. levél
15; 83 különböző kérdésről 53.). A legalapvetőbb parancs: ne tedd másnak, amit nem akarsz másoktól
elviselni (Kommentár a János-evangéliumhoz 49,12). Az ember természetes közösségisége azonban
nem jelenti azt, hogy az állam természetes képződmény lenne. Az érett Ágoston szerint az isteni
törvény két különböző ágon érvényesül a teremtett világban: létezik egy természetes rend (ordo
naturalis) vagy természetes gondviselés (providentia naturalis), mely a mindenség értelemmel nem
rendelkező részében és a mindenség ontológiai hierarchiájában fejeződik ki, és mellette, de
ugyancsak az isteni törvénynek alárendelve egy akarati gondviselés, mely az emberek akaratlagos
tettein keresztül nyilvánul meg és a természetes rend megőrzését írja elő (A teremtés könyvének szó
szerinti magyarázata VIII. 9,17; Faustus ellen XII. 27–29). Ami az emberek közötti viszonyokat illeti, a
családon belüli hierarchia a természetes gondviselés kifejeződése, az államon belüli azonban már az
akarati gondviselés részét képezi (Markus 1970: 75 skk.). Az állam az emberi akarat, a bűnbeesés
következménye.

     Az államban együtt él az emberek két csoportja: azok, akik az örök dolgokat s azok, akik az
időleges dolgokat szeretik. Az első csoportot nevezi az egyházatya Isten városának, a másik csoportba
pedig a Földi város polgárait sorolja (Isten városa I. Előszó, I. 35; X.32; XI, 1. XIV.28). Minthogy a két
csoportot a szeretet iránya különbözteti meg, nem azonosíthatók semmiféle külsőleg
meghatározható szociológiai csoporttal, és a földi élet során a kétféle „polgár” nem is
különböztethető meg egymástól. Ágoston sem a keresztény egyházat, sem a keresztény államot nem
azonosította Isten városával, mivel a bűnbeesett állapotban a valódi igazságosság semmiképpen sem
érhető el (Petilianus levele ellen III.3,4,10).

     Az egyházatya tehát radikálisan szakít azzal a görög politikai filozófiai hagyománnyal, mely
szerint a politikum az ember kiteljesedésének terepe. Nála az állam nem járul hozzá ahhoz, hogy az
ember elérje a legfőbb jót; a politikai intézmények elsődleges rendeltetése a veszteség
minimalizálása, a külső biztonság megőrzése a bűnbeesés utáni helyzetben – mondhatnánk: a
zárkarend fenntartása (Isten városa XXII.22.4; 153. levél 6,13). S ahogy célja nem a szeretet irányának
megváltoztatása, úgy eszközei is az időleges javak szeretetére építenek: megvonásukkal szankcionál.
Igazságosság, rend és béke – ezeknek csak képmásai (imago), nyomai (vestigia) valósulhatnak meg az
állami intézmények segítségével (Isten városa 2,21; XII. 28,1.; 19, 23.). A mai ember számára politikai
értékeket jellemző kifejezések az egyházatyánál elsődleges értelmükben az isteni lényegre
alkalmazandók, másodlagos jelentésükben az üdvözült lélekre, melyben minden „lélekrész” szeretete
a neki megfelelő tárgyra irányul, s közöttük harmonikus hierarchia áll fenn, és csak harmadik,
kétszeresen lefokozott használatukban rendelkeznek politikai tartalommal. A keresztény államnak
éppúgy elsősorban „negatív”, féken tartó szerepet tulajdonít, mint a pogánynak, és nem várja tőle a
tökéletes igazságosság megvalósulását (115., 153., 155. levél; Isten városa XIX.6). Még ha a császári
tisztviselőket a donatizmus elleni erőszakos fellépésre buzdította is (155. levél, 3,10; 191., 200. levél),
fenntartotta annak tilalmát, hogy a keresztények reményüket Isten helyett emberbe helyezzék
(Petilianus levele ellen II.97, 224). A hatalomnak és az uralkodónak tehát nincs kitüntetett szerepe az
isteni kegyelem közvetítésében.

      Ágoston mindazonáltal úgy gondolja, hogy a kereszténynek pogány államban is kötelessége
engedelmeskedni          a      törvényeknek         (Petilianus       levele       ellen II.20,45; Faustus
ellen XXII.20; Vallomások III.8,15), ameddig azok nem állnak ellentétben a keresztény vallás
parancsaival. A pogány, sőt a gonosz uralkodó ugyanis nem kevésbé az isteni gondviselés eszköze,
mint egy istenfélő, keresztény császár. Míg lelkünk örök javairól Isten közvetlenül gondoskodik, addig
testünk időbeli javait az uralkodókon keresztül szolgáltatja (A Római levél egyes kérdéseinek
magyarázata 72; 74). A világi hatalommal szembeni engedetlenség és lázadás tehát az isteni rend
elleni lázadást jelenti, függetlenül az államrend által képviselt értékektől (Zsoltármagyarázatok 124,7;
336. beszéd, 2).

      Az eretnekek kényszerítését megalapozó tanítás Ágostonnál a borús antropológia egyenes
következménye. Úgy véli, Isten üdvözítő akarata olykor a félelmen keresztül érvényesül, mivel
azoknál, akikben az időleges dolgok iránti vágy testi megszokássá rögzült, a jó akarása pusztán a
meggyőzés hatására nem izmosodhat meg annyira, hogy legyűrje az ellentétes akaratokat. Az erőszak
sokkjára van szükségük a helyes döntéshez, amit aztán utólag akaratlagosnak érez a jó útra tért lélek
(93. levél, 16–18; 185. levél, 2,7; 7,26). Sőt még a színlelt visszatérés is jobb, mintha az
eltévelyedettek saját akaratára bízzuk a döntést, mert a tartós mimikri előbb-utóbb jellemmé, jó
megszokássá alakul át (185. levél, 7,30). Az Egyház részéről pedig a kényszerítés a felebaráti szeretet
parancsából következő kötelesség, akár az öngyilkos kimentése a vízből (173. levél, 4). Ugyanakkor
Ágoston – rövid megingástól eltekintve – kitart amellett, hogy a hajlíthatatlanok büntetése nem lehet
halál, mert ez lehetetlenné tenné a megbánást, ami az erőszakos fellépés tulajdonképpeni célja (100.
levél, 1).

      Több kutató hangsúlyozza, hogy jóllehet az ember Ágostonnál nem államalkotó lény, mégis:
társadalmi lény. Az Égi város polgárainak is ebben a világban, a saeculumban kell a keresztényi
szeretet kifejteniük. Az egyenlőségen és szereteten alapuló kisebb keresztény közösségekben a
mennyei közösség előképe valósulhat meg egyfajta spirituális kommunizmus jegyében (Madec
1987; Markus 1990). Sőt, az elvileg a tökéletesedés szempontjából közömbös állam a benne
közösségi szerepet vagy államigazgatási funkciót vállalók nézőpontjából mégsem lehet közömbös.
Hiszen Ágoston a keresztény funkcionáriusoktól és bíráktól azt várja, az államhatalom képviselőiként
is azt a szeretetet gyakorolják, melyben az ember közösségisége fejeződik ki.

Történelem. Ágoston történelemfelfogásának alapja az időhöz való ambivalens attitűd. Egyik oldalról
leszögezi, hogy a keresztény tanítás alapvetően történeti, elbeszélő jellegű; „lényege az isteni
gondviselés időbeli tevékenységéről szóló történet és prófécia” (Az igaz vallásról 7,13). Az
újplatonikusok ciklikus időszemléletével vitázva az idő lineáris, visszafordíthatatlan voltát
hangsúlyozza (Isten városa XII.14). Másfelől azonban az időbelit, a változót éppúgy alacsonyabb
rendűnek tartja az örökkévalóhoz és változatlanhoz képest, mint az időbelire vonatkozó megismerést
az örökkévaló megismeréséhez képest. A történeti események jelentőségét az adja, ami az időbeliség
felett áll: az örök és változatlan isteni terv. Ahogy az egyéni élet idejébe a lélek figyelme, úgy a
történelembe az isteni terv visz egységet. Ez az a gondolat, amiért Karl Löwith, aki szerint minden
történelemfilozófia az üdvtörténelemre vezethető vissza, Ágostont e bölcseleti ág megalapozójának
tartja (Világtörténelem és üdvtörténet 211–224). Sőt, részben a történelem modern fogalma is tőle
eredeztethető, amennyiben ez a szó nem egyszerűen az események egymásutánját jelenti, hanem
implikálja azt a rendet és egységet is, mely a beszélő szerint közöttük fennáll.

     Ha pedig a történelem értelme a történelem „fölött” van, akkor a politikai intézmények, államok
története nem bír jelentőséggel. Így például Róma kirablása vagy végleges eleste, vagy akár a
birodalom pusztulása – noha e két utóbbi eshetőséget Ágoston egy pillanatig sem vette komolyan – a
valódi történelem szempontjából nem tragikus események. A valódi történelem ott jelenik meg, ahol
az örökkévaló terv látványosan belép az eseménytörténetbe – vagyis az üdvtörténetben ( Markus
1970: 45 skk.). Ez a valódi történelem a már említett két civitas története, melyek elválaszthatatlanul
és megkülönböztethetetlenül együtt élnek az utolsó ítéletig, amikor örökre világosan különválnak.

     Az egyházatya az emberiség valódi történelmét mint Isten városának „élettörténetét” hat
korszakra osztja: Ádámtól Noéig tart az emberiség csecsemőkora, Noétól Ábrahámig a gyermekkora,
Ábrahámtól Dávidig a serdülőkora, Dávidtól Krisztus első eljöveteléig az ifjúkora, végül Krisztus
második eljöveteléig az öregkora. Olykor hetedik korszakként beszél az utolsó ítéletet követő
örökkévalóságig tartó időről, melyet a kárhozottak bűnhődéssel, az üdvözültek Isten boldogító
szemléletével töltenek (A Teremtés könyvének magyarázata a manicheusok ellen I.35,41; Az igaz
vallás 26,48–27,50; Isten városa XVI.12; XVI.24; XVI.43). E korszakok egymásutánja az emberiség
külső történetében semmiféle fejlődést nem jelent, és üdvtörténeti jelentőségük sem egyforma. A
bűnbeesés és Krisztus első eljövetele előtti nevezetes események nem önmagukban hordozzák
jelentőségüket, hanem próféciaként előre utalnak Krisztus történetére. A legnagyobb jelentősége az
első és az utolsó korszaknak van, mely a valódi történelem első két fordulópontját jelöli. Jóllehet a
két civitas képletes alapítói Káin és Séth, Ádámban már mindkettőnek az előképe megtalálható (Isten
városa XII.28), és az ő bűne indítja el az ember valódi történetét. A bűn lehetősége pedig onnan
származik, hogy Isten az embert ambivalens természettel teremtette: olyannal, mely választani képes
a jó és a rossz között. S éppen e szabadság az, ami miatt csak az emberrel kapcsolatban beszélünk
történelemről. A teremtett világ többi résztvevőjének természete állandó, nem változhat az idők
során. Bizonyos értelemben az ember természete is ilyen, de van egy nagy különbség: az ember
teremtett természetének lényegi jegye a szabad akarat, mellyel maga dönthet sorsa felől. A másik
nagy fordulópont Krisztus első eljövetele, ami lehetőséget ad a megigazulásra (X.29). Ez az a pont,
ahol a történelem értelme megjelenik a történelmen belül. A végső, örök korszakban az üdvözültek
állapota lényeges változásoktól mentes, de nem teljesen változatlan, hiszen éreznek, emlékeznek,
mozognak (A Szentháromság IV.24,14; Isten városa X.31; XI.12; XIX.27–28). Tehát az idő nem szűnik
meg, csak a történelem.

     Ágoston történelemfelfogása szekularizált, amennyiben az államok, népek külső történetében
nem keresi a történelem értelmét, kollektív sikerekben vagy katasztrófákban nem látja a gondviselés
közvetlen jutalmazását vagy büntetését, pusztán nehezen dekódolható jelzést. Ebből fakad elutasító
magatartása a kiliaszta és a világvége pontos időpontját firtató tanításokkal szemben (Isten
városa XVIII. 53). Távol áll tőle a Lactantiusra és Euszebioszra jellemző győzelemteológia. A
gondviselés munkáját az üdvtörténet egészében mutatja fel. Ami azt is jelenti, hogy az ágostoni
teodícea a történelemfilozófiában teljesedik ki.

2.2.3.2. A lélek: természete és testhez való viszonya

2.2.3. Aurelius Augustinus (354–430)
Anyja, (Szent) Monica keresztény volt. Karthágóban retorikát tanult, majd filozófiai
ismereteit autodidakta módon mélyítette Cicero mára elveszett filozófiára buzdító dialógusa,
a Hortensius hatására. 372-ben élettársától gyermeke születik: Adeodatus. 373-től 382-ig a
manicheizmushoz kötődik. Retorikatanár Afrikában, majd 383 nyarától Rómában, a
következő tanévtől pedig Milanóban folytatja, ahol rétori állást is kap II. Valentinianus
udvarában. Erős hatást gyakorol rá az akadémiai szkepticizmus, majd a pogány és keresztény
újplatonizmus. Az utóbbi irányzat és Ambrosius püspök beszédeinek hatására 386
augusztusában megtér, és egyben visszavonul a világi karriertől. 388-ban visszatér afrikai
szülővárosába. 391-től Hippóban pap, 396-tól a város püspöke. Éles vitákat folytat a
manicheizmussal (90-es évek), a donatistákkal (400–411) és a pelagiánusokkal (412-től
haláláig). Legjelentősebb művei: A szabad akarat (387/8–391/5), Vallomások (397–400), A
Szentháromság (399–422/6), A teremtés könyvének szó szerinti értelmezése (401–415), Isten
városa (416–426/7).
Manicheizmus. A Mani (216–277) által Perzsiában alapított vallás a zoroasztrizmus, a
buddhizmus és a kereszténység – elsősorban a keresztény gnoszticizmus – elemeit ötvözi.
Tanítása szerint a kozmosz és az ember létrejötte a Jó és a Rossz harcának következménye: a
Sötétség Hercege megtámadta a Fény Királyságát, és foglyul ejtette a fényrészecskéket,
melyek ezáltal szétszóródtak a kozmoszban. A jó és a rossz kozmológiai kettőssége válaszul
szolgál minden fizikai szenvedésre, az a gondolat pedig, hogy a fentiekből következően az
emberi lélek is egy, a Fény birodalmával rokon Jó és egy, a test anyagával vegyülő Rossz
lélekre oszlik, az erkölcsi rossz eredetére kínál megoldást: rossz cselekedeteink oka a rossz
lélek. A manicheus tanítás szerint a lélek, akárcsak a jó istenség, finom anyagból áll. Az
ember feladata az, hogy lelkébe összegyűjtse a fényrészecskéket és halála – a Hold és a Nap
mint fényhajók segítségével – eljuttassa a Fény birodalmába. Ez a magasztos küldetés a
manicheus közösségen belül csak az úgynevezett kiválasztottakra hárul, akik szigorúan
aszketikus életmódot folytatnak: csak növényekkel táplálkoznak, nem dolgoznak, és
tartózkodnak a szexuális élettől. A kiválasztottakat a hívek szélesebb köre, az
úgynevezett hallgatók tartják el. A manicheusok a Bibliából csak az Újszövetséget fogadják
el, különös előszeretettel hivatkoznak a predesztinációt tanító Pál apostolra. Jól szervezett
egyházuk a Földközi-tenger partjaitól egészen Kínáig toborzott híveket, így már a 3. század
végétől Észak-Afrikában is nagy népszerűségre tett szert. Maga a vallásalapító műveit csak
Ágoston vitairatain keresztül ismerjük, de a 20. században Egyiptomban megtalált
zsoltároskönyv és a kínai Turfanban felfedezett manicheus írások alapján objektívebb képet
kapunk a vallásról. Ezek szerint a források szerint a manicheizmus középpontjában a tanító
(sőt szenvedő) Krisztus állt mint közvetítő, s így ez az irányzat nem tűnhetett olyan távolinak
a kereszténységtől a 3–4. században, mint a mából visszatekintve. Ágoston manichezmusának
lényegét valószínűleg a rossz kérdésére adott manicheus válasz adta, amit
összeegyeztethetőnek tartott saját korabeli konyha-sztoicizmusával, amely az istenséget és a
lelket ugyancsak anyagi szubsztanciáknak tekintette. Nagy hatással lehetett a karthágói
rétorhallgatóra az a deklarált racionalizmus is, amely – ellentmondásba kerülve a fent vázolt
mitológiával – elutasította a hitre való hivatkozást és teljes értelmi belátást ígért.
Donatizmus. A donatizmus az észak-afrikai keresztény egyházból kiszakadt irányzat, amely a
szentek tiszta egyházát hirdette. Felfogásuk szerint a szentségek (például a püspökké szentelés
vagy a keresztség) érvényessége függ a szentség átadójának erkölcsi minőségétől, és a
bűnösöket újra kell keresztelni. Az egyházszakadásra egy 307-es karthágói püspökszentelés
adott alkalmat, amikor az új püspököt felszentelő püspökök között volt egy, aki a
keresztényüldözések idején átadta a Szentírást a hatóságoknak. 336-ra 270 ellenpüspökség
alakult, és a 4. század végére erőegyensúly alakult ki a katolikus s a donatista egyház között.
Legfőbb társadalmi bázisukat a berber származású numídiai kisparasztság alkotta, és az
egyház fegyveres szárnyaként működtek a circumcellio néven emlegetett berber banditák.
Ágoston a donatisták ellen írt vitairatok sokaságában fejtette ki, hogy csak a mennyei egyház
lesz az igazak tiszta közössége; a földön működő egyház „kevert közösség” (corpus
mixtum), amelyben bűnösök és igazak – vagy inkább a többé és a kevésbé bűnösök – egymás
mellett élnek. A szentségeknek önmagukban, az átadó erkölcsi minőségétől függetlenül
tulajdonított hatóerőt, és Krisztus megváltó munkájának semmibevételét látta a keresztség
megújításában. A 411-es karthagói zsinaton – korábbi fenntartásait félretéve – legfőbb
szószólója volt annak az álláspontnak, hogy a donatistáknak az egyházba való
visszatérítéséhez állami eszközöket kell igénybe venni. A zsinat határozatainak megfelelően
Honorius császár súlyos pénzbüntetéssel sújtotta a donatista híveket és száműzetéssel a
papságot. Ágostonnak a helyi tisztségviselőkhöz írt levelei a 410-es években arról árulkodnak,
hogy a püspök egyre inkább hajlamos elfogadni azokat az erőszakos intézkedéseket,
amelyekkel az állam a rendeleteknek érvényt szerez. A szankciók hamarosan helyreállították
az egyház egységét.
Pelagianizmus. Pelagius, britanniai szerzetes tanítása szerint az isteni kegyelem elsősorban a
szabad akarat adományozásában áll, másodsorban abban a segítségben, amelyet Isten nyújt a
jó akarat érvényesítéséhez. Ez nagy felelősséget ró az emberre, mivel üdvössége azon múlik,
hogyan él vele. A predesztináció Pelagius szerint a későbbi érdemek előrelátásán alapul.
Optimista antropológiájához szigorú morális perfekcionizmus társul; úgy véli, a legkisebb bűn
is súlyosan sérti az isteni törvényt. Gondolatait először Rómában, majd 411-ben Észak-
Afrikában hirdette, ahonnan a püspökök ellenállása miatt hamarosan távozni kényszerül.
Később tanítványai, először Caelestius, majd Iulianus, a campaniai Eclanum püspöke próbálja
terjeszteni nézeteit. Ágoston számos munkában bírálja Pelagius és a pelagianusok műveit
(például A természetről és a kegyelemről [413–415]; Iulianus ellen [421], A kegyelemről és a
szabad akaratról [426–427]; Befejezetlen mű Iulianus ellen [429–430]). E vita részint
alkalmat ad számára kegyelemtanának részletes kifejtésére, részint pedig hozzájárul annak
radikalizálódásához. A pelagiusi tanítást először a karthágói zsinatok, majd az egymást követő
pápák is elítélik.
      Ágoston gondolkodásában, mint sok más egyházatyánál, filozófia és teológia nem válik
el egymástól. Úgy tartja, a hit, s azon belül is elsősorban a Krisztusba vetett hit tisztítja meg a
„lélek szemét”, hogy képes legyen a pusztán értelemmel felfogható Isten szemléletére.
Emellett a hit szabja meg nála a megértés tárgyát, a filozófiai kutatás célja tehát a Szentírás
intelligibilis tartalmának megragadása. A következőkben mégis arra leszünk kíváncsiak,
milyen válaszokat adott a filozófia „örök” kérdéseire. Éppen ezért, noha az egyházatya
álláspontja az évek során több kérdésben is módosult, a kronológiai helyett a szisztematikus
kifejtést alkalmaztuk. Programszerű kijelentése szerint a filozófiának alapvetően két tárgya
van: a lélek és Isten (Beszélgetések önmagammal 1,2). Ha vizsgálódásai nem szűkülnek is le
erre a két témára, gondolkodása ezek köré szerveződik. Jóllehet deklarálja, hogy a lélek
megismerésén keresztül juthatunk el Isten megértéséhez, a filozofálás gyakorlatában mégis
többnyire az istenfogalomra alapozza a lélekre vonatkozó kutatást. Ezért célszerű az istentan
kérdéskörét előbbre venni
2.2.3.1. Isten
2.2.3.2. A lélek: természete és testhez való viszonya

2.2.3. Aurelius Augustinus (354–430)
Anyja, (Szent) Monica keresztény volt. Karthágóban retorikát tanult, majd filozófiai
ismereteit autodidakta módon mélyítette Cicero mára elveszett filozófiára buzdító dialógusa,
a Hortensius hatására. 372-ben élettársától gyermeke születik: Adeodatus. 373-től 382-ig a
manicheizmushoz kötődik. Retorikatanár Afrikában, majd 383 nyarától Rómában, a
következő tanévtől pedig Milanóban folytatja, ahol rétori állást is kap II. Valentinianus
udvarában. Erős hatást gyakorol rá az akadémiai szkepticizmus, majd a pogány és keresztény
újplatonizmus. Az utóbbi irányzat és Ambrosius püspök beszédeinek hatására 386
augusztusában megtér, és egyben visszavonul a világi karriertől. 388-ban visszatér afrikai
szülővárosába. 391-től Hippóban pap, 396-tól a város püspöke. Éles vitákat folytat a
manicheizmussal (90-es évek), a donatistákkal (400–411) és a pelagiánusokkal (412-től
haláláig). Legjelentősebb művei: A szabad akarat (387/8–391/5), Vallomások (397–400), A
Szentháromság (399–422/6), A teremtés könyvének szó szerinti értelmezése (401–415), Isten
városa (416–426/7).
Manicheizmus. A Mani (216–277) által Perzsiában alapított vallás a zoroasztrizmus, a
buddhizmus és a kereszténység – elsősorban a keresztény gnoszticizmus – elemeit ötvözi.
Tanítása szerint a kozmosz és az ember létrejötte a Jó és a Rossz harcának következménye: a
Sötétség Hercege megtámadta a Fény Királyságát, és foglyul ejtette a fényrészecskéket,
melyek ezáltal szétszóródtak a kozmoszban. A jó és a rossz kozmológiai kettőssége válaszul
szolgál minden fizikai szenvedésre, az a gondolat pedig, hogy a fentiekből következően az
emberi lélek is egy, a Fény birodalmával rokon Jó és egy, a test anyagával vegyülő Rossz
lélekre oszlik, az erkölcsi rossz eredetére kínál megoldást: rossz cselekedeteink oka a rossz
lélek. A manicheus tanítás szerint a lélek, akárcsak a jó istenség, finom anyagból áll. Az
ember feladata az, hogy lelkébe összegyűjtse a fényrészecskéket és halála – a Hold és a Nap
mint fényhajók segítségével – eljuttassa a Fény birodalmába. Ez a magasztos küldetés a
manicheus közösségen belül csak az úgynevezett kiválasztottakra hárul, akik szigorúan
aszketikus életmódot folytatnak: csak növényekkel táplálkoznak, nem dolgoznak, és
tartózkodnak a szexuális élettől. A kiválasztottakat a hívek szélesebb köre, az
úgynevezett hallgatók tartják el. A manicheusok a Bibliából csak az Újszövetséget fogadják
el, különös előszeretettel hivatkoznak a predesztinációt tanító Pál apostolra. Jól szervezett
egyházuk a Földközi-tenger partjaitól egészen Kínáig toborzott híveket, így már a 3. század
végétől Észak-Afrikában is nagy népszerűségre tett szert. Maga a vallásalapító műveit csak
Ágoston vitairatain keresztül ismerjük, de a 20. században Egyiptomban megtalált
zsoltároskönyv és a kínai Turfanban felfedezett manicheus írások alapján objektívebb képet
kapunk a vallásról. Ezek szerint a források szerint a manicheizmus középpontjában a tanító
(sőt szenvedő) Krisztus állt mint közvetítő, s így ez az irányzat nem tűnhetett olyan távolinak
a kereszténységtől a 3–4. században, mint a mából visszatekintve. Ágoston manichezmusának
lényegét valószínűleg a rossz kérdésére adott manicheus válasz adta, amit
összeegyeztethetőnek tartott saját korabeli konyha-sztoicizmusával, amely az istenséget és a
lelket ugyancsak anyagi szubsztanciáknak tekintette. Nagy hatással lehetett a karthágói
rétorhallgatóra az a deklarált racionalizmus is, amely – ellentmondásba kerülve a fent vázolt
mitológiával – elutasította a hitre való hivatkozást és teljes értelmi belátást ígért.
Donatizmus. A donatizmus az észak-afrikai keresztény egyházból kiszakadt irányzat, amely a
szentek tiszta egyházát hirdette. Felfogásuk szerint a szentségek (például a püspökké szentelés
vagy a keresztség) érvényessége függ a szentség átadójának erkölcsi minőségétől, és a
bűnösöket újra kell keresztelni. Az egyházszakadásra egy 307-es karthágói püspökszentelés
adott alkalmat, amikor az új püspököt felszentelő püspökök között volt egy, aki a
keresztényüldözések idején átadta a Szentírást a hatóságoknak. 336-ra 270 ellenpüspökség
alakult, és a 4. század végére erőegyensúly alakult ki a katolikus s a donatista egyház között.
Legfőbb társadalmi bázisukat a berber származású numídiai kisparasztság alkotta, és az
egyház fegyveres szárnyaként működtek a circumcellio néven emlegetett berber banditák.
Ágoston a donatisták ellen írt vitairatok sokaságában fejtette ki, hogy csak a mennyei egyház
lesz az igazak tiszta közössége; a földön működő egyház „kevert közösség” (corpus
mixtum), amelyben bűnösök és igazak – vagy inkább a többé és a kevésbé bűnösök – egymás
mellett élnek. A szentségeknek önmagukban, az átadó erkölcsi minőségétől függetlenül
tulajdonított hatóerőt, és Krisztus megváltó munkájának semmibevételét látta a keresztség
megújításában. A 411-es karthagói zsinaton – korábbi fenntartásait félretéve – legfőbb
szószólója volt annak az álláspontnak, hogy a donatistáknak az egyházba való
visszatérítéséhez állami eszközöket kell igénybe venni. A zsinat határozatainak megfelelően
Honorius császár súlyos pénzbüntetéssel sújtotta a donatista híveket és száműzetéssel a
papságot. Ágostonnak a helyi tisztségviselőkhöz írt levelei a 410-es években arról árulkodnak,
hogy a püspök egyre inkább hajlamos elfogadni azokat az erőszakos intézkedéseket,
amelyekkel az állam a rendeleteknek érvényt szerez. A szankciók hamarosan helyreállították
az egyház egységét.
Pelagianizmus. Pelagius, britanniai szerzetes tanítása szerint az isteni kegyelem elsősorban a
szabad akarat adományozásában áll, másodsorban abban a segítségben, amelyet Isten nyújt a
jó akarat érvényesítéséhez. Ez nagy felelősséget ró az emberre, mivel üdvössége azon múlik,
hogyan él vele. A predesztináció Pelagius szerint a későbbi érdemek előrelátásán alapul.
Optimista antropológiájához szigorú morális perfekcionizmus társul; úgy véli, a legkisebb bűn
is súlyosan sérti az isteni törvényt. Gondolatait először Rómában, majd 411-ben Észak-
Afrikában hirdette, ahonnan a püspökök ellenállása miatt hamarosan távozni kényszerül.
Később tanítványai, először Caelestius, majd Iulianus, a campaniai Eclanum püspöke próbálja
terjeszteni nézeteit. Ágoston számos munkában bírálja Pelagius és a pelagianusok műveit
(például A természetről és a kegyelemről [413–415]; Iulianus ellen [421], A kegyelemről és a
szabad akaratról [426–427]; Befejezetlen mű Iulianus ellen [429–430]). E vita részint
alkalmat ad számára kegyelemtanának részletes kifejtésére, részint pedig hozzájárul annak
radikalizálódásához. A pelagiusi tanítást először a karthágói zsinatok, majd az egymást követő
pápák is elítélik.
      Ágoston gondolkodásában, mint sok más egyházatyánál, filozófia és teológia nem válik
el egymástól. Úgy tartja, a hit, s azon belül is elsősorban a Krisztusba vetett hit tisztítja meg a
„lélek szemét”, hogy képes legyen a pusztán értelemmel felfogható Isten szemléletére.
Emellett a hit szabja meg nála a megértés tárgyát, a filozófiai kutatás célja tehát a Szentírás
intelligibilis tartalmának megragadása. A következőkben mégis arra leszünk kíváncsiak,
milyen válaszokat adott a filozófia „örök” kérdéseire. Éppen ezért, noha az egyházatya
álláspontja az évek során több kérdésben is módosult, a kronológiai helyett a szisztematikus
kifejtést alkalmaztuk. Programszerű kijelentése szerint a filozófiának alapvetően két tárgya
van: a lélek és Isten (Beszélgetések önmagammal 1,2). Ha vizsgálódásai nem szűkülnek is le
erre a két témára, gondolkodása ezek köré szerveződik. Jóllehet deklarálja, hogy a lélek
megismerésén keresztül juthatunk el Isten megértéséhez, a filozofálás gyakorlatában mégis
többnyire az istenfogalomra alapozza a lélekre vonatkozó kutatást. Ezért célszerű az istentan
kérdéskörét előbbre venni
2.2.3.1. Isten
2.2.3.2. A lélek: természete és testhez való viszonya

2.2.3.2. A lélek: természete és testhez való viszonya
Ágoston teljes bizonyossággal leszögezi, hogy a lélek nem testi, hanem spirituális létező,
másfelől azonban, lévén változékony, nem isteni természetű (A teremtés könyvének
magyarázata a manicheusok ellen II.8,11; A lélek halhatatlansága 7; Az igaz vallás 18). A
lélek oszthatatlan, aktív, kiterjedés nélküli és a semmiből teremtetett. Bizonyos szempontból
egyszerű, más szempontból sok. Egyszerű, amennyiben 1. testetlen mivoltánál fogva nem
különíthető el benne rész, mely kisebb az egésznél, 2. különböző funkcióit, melyek egymással
ellentétesek is lehetnek, összefogja az az egyetlen személy (persona), melyre vonatkoztatva
egyáltalán beszélhetünk róluk. (A Szentháromság 22,42). Ez a perszonális egység leginkább
talán a később tárgyalandó lelki erőfeszítésben (intentio animi) ragadható meg. Sok annyiban,
hogy 1. változékony: hol ilyen (bölcs, igazságos, jó stb.), hol olyan (ostoba, igazságtalan,
rossz stb.; A Szentháromság IV.5; VI.6,8), 2. hogy Istennel ellentétben megkülönböztethetők
benne különböző funkciók és tulajdonságok. A megromlott testben élő emberi lélek tehát csak
megkötésekkel nevezhető egynek, egyszerűnek. Jóval kevesebb megkötéssel kell azonban
élnünk a bűnbeesés előtti, és még kevesebbel az üdvözült emberrel kapcsolatban. Az üdvözült
lélek az isteni természethez kapcsolódva valamiképpen változatlan módon fog
élni (immutabiliter vivet), mivel minden tevékenysége Istenre fog irányulni, mégsem lesz
teljesen mentes a változásoktól, mivel tökéletesebb és kiegyensúlyozott módon akkor is
továbbítani fogja a Teremtőtől kapott életet és formát (species) a testnek
(A Szentháromság XIV.14,20; A lélek halhatatlansága 15,24–16,25).
      A lélek testetlen természete mellett többek között a következő érveket hozza fel: a lélek
képes visszahúzódni a testi hatásoktól, s amikor elmélyed gondolataiban, nem vesz tudomást
a külvilágról (A teremtés könyvének szó szerinti értelmezése VII.14,20; 20,26). Az
emlékezetben rejlő képek nem rendelkeznek a fizikai képeknek azzal a tulajdonságával, hogy
méretük megegyezik az eredeti tárgy méretével (A lélek nagysága 8,9); a lélek rendelkezik
olyan ismeretekkel (ilyenek pl. a matematikai ismeretek), melyek nem származhatnak az
érzéki tapasztalatból, szellemi dolgokat pedig csak szellemi létező foghat fel (A lélek
nagysága 23).
      Lélek és test viszonya ugyanakkor nem problémamentes Ágoston gondolkodásában, amit
legjobban az emberről adott különböző meghatározásai tükröznek. Az embert gyakran
határozza meg értelmes, halandó élőlényként (A rend II.31.), lélek és test összetételeként (Az
akadémikusok ellen I.5, A Szentháromság 15,11), máskor azonban az Első Alkibiadészra
visszamenő platonikus definícióval él: az ember halandó és földi testet használó értelmes
lélek (Az egyház és a manicheusok erkölcseiről I. 27,52). Úgy tűnik, szubsztanciális egységet
Ágostonnál még a korábban idézett definíció sem foglal magában. Amikor Ágoston a test-
lélek összetételből indul ki, akkor is előszeretettel hangsúlyozza, hogy a lélek az ember jobbik
része, a léleké pedig az értelem, amely utóbbi mind az irracionális lélekrészt, mind a testet
használja (uti) az általa megpillantott és kitűzött legfőbb cél elérésére (O’Daly 1987: 54 skk.).
      A lélek mint spirituális, oszthatatlan szubsztancia a testben nem térbeli módon van jelen
– nem úgy, mint például a víz a szivacsban –, hanem a test minden részében egyszerre és
teljes egészében: a szó igazi értelmében tehát nem foglal el helyet (A lélek
halhatatlansága 25; A teremtés könyvének szó szerinti értelmezése XII. 16,33). A Plótinosztól
kölcsönzött hasonlat szerint a lélek valahogy úgy keveredik el a testtel, mint a fény a
levegővel, azaz úgy, hogy a két összetevő egy helyen van, mégis mind a kettő megőrzi saját
szubsztanciáját (137. levél 2, 8; 3,11). A lélek a testben nem térbeli kiterjedéssel, hanem éltető
erőfeszítéssel (intentio) van jelen (166. levél, 4). Ágoston erősen hangsúlyozza, hogy a lélek a
testtől sohasem szenvedhet el hatást. A testi funkciók felügyelete és az érzékelés során tehát
nem a test hat a lélekre, hanem a lélek saját tevékenysége és erőfeszítése (intentio animi) idézi
elő, hogy „nem maradnak rejtve előtte” a testet ért külső hatások, illetve a hatások
következtében a szervek összetételében létrejött változások. A lélek végzi azt a tevékenységet
is, melynek célja a megbillent egyensúly helyreállítása valamely szerv anyagi összetevői
között (A zene VI.5,10; 137. levél 2,6).
      Ugyanakkor az a tény, hogy az eredendő bűn által megromlott test működtetése – s így
az érzékelés is – figyelmet igényel a lélek részéről, mégiscsak azt jelenti, hogy a lélek
akadályoztatik neki rendelt funkciója betöltésében. A lélek figyelmét ugyanis mind az
érzékelés, mind a többi életfunkció esetében valamely nehézség (difficultas) váltja ki, melyet
a külső test behatolása vagy hiánya okoz. Ez a mechanizmus, mely a bűnbeesés
következménye, a léleknek a testre irányuló folyamatos készenlétét kényszeríti ki, s így
beidegződéssé (consuetudo) szilárdította azt a lelki aktust, mely a bűn lényegét alkotja: az
elfordulást az örök dolgoktól az időbeliek felé. Az említett egyedi nehézség csak
megnyilvánulási formája annak az általános tehetetlenségnek (Ágoston erre is
a difficultas szót használja), mely a megszokás következtében áll elő, és végső soron abban az
ellenállásban fejeződik ki, melyet az időbeli és testi dolgok felé vonzó hajlamok és akarások
fejtenek ki a jó akarásával szemben – a lélek egészére jellemző tehetetlenség az az állapot,
amikor „az akarás megvan bennem, de a jó véghezvitelét nem találom” (Rom 7:18; A szabad
akarat II.22,63–65; 25,74). Azt az ágostoni tételt tehát, hogy a test csak hatásgyakorló lehet a
lélekkel való viszonyában, maga az ágostoni lélekfilozófia és antropológia relativizálja.
      Ágoston sem az első lélek, sem az Ádámot követő emberi lelkek testbe kerülésével
kapcsolatban nem foglalt állást sohasem a bizonyosság igényével, mindenesetre a 400-as
években már egyértelműen elhatárolódik attól a gondolattól, hogy Ádám lelke már létezett a
testbe kerülése előtt. Ami az Ádám utáni lelkeket illeti, fiatalkori műveiben még nem zárja ki
ezek előzetes létét, később viszont már csak két tézist tart elképzelhetőnek. 1. A lelkek az első
lélektől származnak nemzés útján (traducianizmus); 2. Isten minden lelket külön-külön
teremt (kreacionizmus). A kreacionizmus valószínűségét gyöngíti, hogy a lélek egyszeri
teremtetéséről szóló bibliai kijelentéssel éppoly nehéz összeegyeztetni (A teremtés könyvének
szó szerinti értelmezése X.4,5), mint a bűn áteredéséről szóló tanítással és azzal a gondolattal,
hogy a megkereszteletlen csecsemők jogosan kárhoznak el (A teremtés könyvének szó szerinti
értelmezése X, 15–17; 166. levél: 10). Az utóbbi szempontnak jobban megfelel a traducianista
megoldás (A szabad akarat III.20, 56), ami viszont azért problematikus, mert a lélek egyfajta
szaporodását hirdetvén a lelket és Istent testi szubsztanciák hírébe hozza. (A teremtés
könyvének szó szerinti értelmezése X. 22,38; 24,40). Említett előnye miatt Ágoston többnyire
ezt minősíti a legvalószínűbbnek (A teremtés könyvének szó szerinti értelmezése X. 23,39;
24,40., 166. levél; 8,26., 190. levél; A lélek természete és eredete).
      Az oszthatatlan léleknek olykor két funkcióját különbözteti meg: a racionális és az
irracionális „lélekrészt”. Az előbbi magában foglalja az intelligibilis dolgokra irányuló
szemlélődőképességet, a diszkurzív értelmet és az emlékezetet, az utóbbi pedig felosztható
vegetatív funkciókra és olyanokra, melyekben osztozik az állati és emberi lélek (érzékelés,
mozgás, törekvés-kerülés, fajfenntartás). A lélek optimális állapota a két „rész” közötti
harmonikus hierarchia, vagyis az értelem akadálytalan uralma az irracionális törekvések
felett. Ellenkező esetben a törekvések szenvedélyekké (libidines) fajulnak (A szabad
akarat 10,20–11,21). Máskor a lélek újplatonikus típusú hármas felosztásából indul ki, mely
szemlélődő értelemről, gyakorlati értelemről és egy érzékelő-éltető funkcióról beszél (A
keresztény tanítás I. 22,21; A Szentháromság XII.3,3–4,4; 12,17–19). Mindhárom „rész” rá
jellemző törekvéssel (appetitus) rendelkezik, melyek tárgyai az intelligibilis világ (szemlélődő
értelem), felebarátaink (gyakorlati értelem) és a saját, illetve külső test (éltető lélekrész). Csak
a szemlélődő értelem törekvése nevezhető a szó szoros értelmében szeretetnek, s csak ez
irányulhat közvetlenül Istenre. Mégis, ez csak akkor lehetséges, ha a többi „lélekrész”
törekvése összhangban van a legfelsőbb „rész” istenszeretetével (83 különböző
kérdésről 35,2). A szemlélődő értelem tehát csak akkor képes élvezeti szeretettel fordulni
Isten felé, ha uralkodik az alsóbb képességeken. A törekvéseknek ez a hierarchikus rendje a
mindenségre irányuló ordinata dilectio megfelelője a mikrokozmoszban.
      Jóllehet programja szerint Isten megismerése a lélek megismerésén keresztül lehetséges,
a lélek halhatatlanságát a szabad művészetek alapját képező matematikai-logikai szabályok
örökkévalóan igazak – állítja Ágoston abból a két okból, hogy ezek nem az érzéki
tapasztalatból származnak, illetve hogy a megfigyelések szerint is szilárdabbak az
érzékleteken alapuló ismereteknél. Valójában e mögött a kijelentés mögött ott áll az egész
ágostoni léthierarchia, az intelligibilis, örökkévaló Teremtővel a csúcsán, akinek léte garancia
az alatta álló intelligibilis szféra örökkévalóságára. És mivel az eszes lélek a tudományok
alapelveit elválaszthatatlanul önmagában tartalmazza – vonja le a filozófus a konklúziót – a
léleknek is örökkévalónak kell lennie.
Az idő. Augustinusnál legnagyobbrészt a lélekfilozófia alá tartozik az idő problémája is
(Vallomások XI.14,17–31,41). Kiindulási pontja ez a kérdés: mit mérek, amikor az időt
mérem, és hosszúnak vagy rövidnek találom azt. A múlt már nincs (iam non est), a jövő még
nincs (adhuc non est), ezért ezeket nem mérhetem, mert csak az mérhető, ami létezik
(XI.14,17; 21,27). A jelenről bizonyos értelemben elmondható, hogy ez az, ami
„van” (est), mivel azonban végtelenül osztható, nem tesz eleget a mérhetőség másik fontos
követelményének, annak, hogy tartammal rendelkezzen: a mostot nem lehet hosszú vagy
rövid időtartamúnak minősíteni (XI.15,18–20; 21.27). Mégis mérjük az időt, tehát az időnek
valamiféle kiterjedésnek – szó szerinti fordításban: szétterjedésnek (distentio) kell lennie
(XI.23,30). Az időt az égitestek mozgásához kötő definíciók (Arisztotelész, Sztoa) nem adnak
magyarázatot az idő mérésére, hisz ez lehetséges sötét szobában is, és lehetséges volna akkor
is, ha megállna a Nap. Marad az a lehetőség, hogy teljességgel a lélekben van, tehát a lélek
szétterjedése (distentio animi) az, amit mérünk, amikor az időt mérjük. Továbbá valami
jelenvaló élményt (praesens affectio) mérünk: a múlt idő mérése az emlékezetre irányul, a
jelené a figyelemre, a jövőé a várakozásra. Nem három idő van tehát, hanem a jelennek ez a
három fajtája: az elmúlt dolgokra vonatkozó jelen (idejű képzetek, illetve szemlélet),
jelenvaló dolgokra vonatkozó jelen (idejű képzetek, illetve szemlélet). A legmeggyőzőbb
értelmezés szerint Ágoston valójában nem tagadja az idő objektív voltát és a dolgok
egymásutániságát a lélek tudati funkcióira vezeti vissza. Egy ilyen „kantiánus” gondolat
összeegyeztethetetlen az időbeli formákra vonatkozó, korábban összefoglalt tanításával, mely
azzal, hogy a dolgok jövőjét Istentől beléjük kódoltnak veszi, az idő objektivitását állítja. De
maga a Vallomások-beli elmélkedés is a múló dolgokról (res praetereuntes) tagadja, hogy
mérnénk őket, és róluk állítja, hogy a lélekben jelenbeli élményt keltenek (XI.27,36; Lacey
1968: 223). Az ismert állítást arról, hogy „az idő a lélek kiterjedése (szétdarabolódása)” nem
az idő definíciójaként, hanem inkább a lélek ontológiai státusának jellemzéseként kell
felfognunk. Ágoston nem a dolgok időbeli egymásra következésének tényét tagadja, hanem
csak azt, hogy időérzékünk, mely alapján egyes időtartamokat rövidnek vagy hosszúnak
minősítünk, megmagyarázható lenne a tapasztalati világ folyamataival, például az égitestek
mozgásával. Ami a filozófust érdekli, az valójában nem az idő mibenléte, hanem a teremtett
és bűnbeesett lélek természete (Flasch 1980, 280 sk.; O’Daly 1987). Ágoston szembeállítja az
időbeli szétterjedést (distentio) azzal a „ráirányulással” (intentio), mely felváltja az üdvözült
lélekben. Isten közvetlen szemlélete nem jár az emlékezetre, figyelemre és várakozásra való
szétdaraboltsággal, mert örökkévaló lényegre irányul (Vallomások XI. 29,39). Emellett fontos
látni, hogy ez a ráirányulás már a földi életben is a sokaságba húzó distentióval szemben ható,
egységesítő tendencia. Ez nyilvánul meg elemi szinten az egyidejű képzetekre irányuló
figyelemben (attentio), és ennek magasabb rendű, de még roppant fáradságos kifejeződési
formája az az erőfeszítés, mely az öntudat jelenében összegyűjt múltat és jövőt. Ilyen
erőfeszítésre az állatoknak nincs módjuk, Istennek nincs szüksége. Ez az ember kitüntető
jegye, az emberi méltóság megnyilvánulása (Ricœur 1983: 19 skk.).
Az akarat. Ágostonnál jelenik meg az akarat először mint olyan autonóm képesség, mely nem
azonosítható sem a platonikus értelemben vett vággyal vagy szeretettel (erósz), sem a
megismeréssel (Kahn 1988). Autonóm abban az értelemben is, hogy nem lehet semmilyen
külső erőre mint okra visszavezetni. Az akarat oka semmi más, mint maga az akarat. Ez a
voluntarizmus A szabad akarat lapjain (I.12,25–13–28) optimista színezetben tűnik fel, s
látszólag a jó cselekvésére való tökéletes szabadságot jelenti – a később
íródott Vallomásokban viszont sötét pesszimizmus alakját ölti magára, mely szerint
bűnösségünk perspektívái épp azért beláthatatlanok, mert akaratunk a bűnös én legmélyén
gyökeredzik (VIII.9,20–21). Valójában mindkét szöveg az akarat rétegzett voltáról szól. A
jóra irányuló akarat – nevezzük akarat1-nek – csak akkor győzhet a hozzá hasonlóan autonóm
rossz akaratokkal szemben, ha magát ezt az akaratot is teljes lélekkel akarjuk, azaz az
egymásra irányuló jó akaratok (akarat2, akarat3 ... stb.) hosszú sora áll mögötte. Az egyén
jellemét ennek a sornak a hosszúsága minősíti (Stump 2001).
      Ágoston az akaratot és a szeretetet gyakran azonosítja egymással, amennyiben, mint azt
már láttuk, egy ember jelleme leginkább szeretetének irányával írható le. Ezt a szeretetet
azonban a platóni és plótinoszi erósztól, melyet a szeretet tárgya mintegy ellenállhatatlanul
inspirál, megkülönbözteti az alany autonómiája és ennélfogva felelőssége.
      Az eddigiek elsősorban az akaratra mint a legfelsőbb lélekrész törekvésére érvényesek,
mely az egész ént, a jellemet minősíti. Emellett az érett Ágoston az érzékelésben is szerepet
játszó lelki erőfeszítést (intentio) is akaratnak és szeretetnek nevezi. A sztoikus
szenvedélyelmélet kategóriáit alkalmazva – erről lásd 1.4.5.4. – azt a jelenséget, amikor az
eszes lélek ezen akaratával túlságosan tapad az érzéki tárgyhoz, vágyakozásnak (cupiditas; A
Szentháromság XI.3,6), amikor pedig túlságosan kerüli, félelemnek (metus) minősíti (XI.4,7).
Az ember ily módon mintegy felelős az érzékeléséért. De természetesen az érzékelés nem
önmagában ítélhető meg morálisan, hanem mint az egységes lélek periferiális működése.
Benne csak megnyilvánul, folytatódik a lélek alapvető törekvése (intentio), mely a lélek
egységét adja: vagyis az akarat, a szó elsődleges értelmében.
      Ez az akaratfelfogás Ágostonnál részben kiegészíti a rossz problémájára adott
újplatonikus választ, részben beépül abba. Az erkölcsi rossz Plótinosz felfogásában helytelen
irányú vágyakozás, elcsábulás, melyben az alany aktivitása és ezáltal felelőssége nem
egyértelmű. Az egyházatya a pusztán a szubjektumból kiinduló akarat fogalmával a világban
levő rosszért a felelősséget teljes egészében az emberre hárítja: a külső rosszat ugyanis az
erkölcsi rosszért elszenvedett jogos büntetésként magyarázza. Ugyanakkor az így értelmezett
akaratot belehelyezi az újplatonikus metafizikai építménybe: a jellemet meghatározó rossz
akaratot      Istentől     való      elpártolásnak       és     egyszersmind      léthiánynak,
létcsökkenésnek (defectus) tartja, a jó akaratot pedig létgyarapodásként, az isteni lényegben
való tökéletesebb részesedésként fogja fel. Így a rossz akarat, amely, mint láttuk, Isten jó
teremtményéből, a lélekből fakad, a metafizika nyelvén a semmi terméke (ex nihilo est; A
lélek halhatatlansága 11,18; A szabad akarat II.20,54).
      Ahhoz, hogy a szabad akaratnak ez a tanítása teodícea alapjául szolgáljon, ki kell
egészülnie – és Ágostonnál, mint korábban több más keresztény szerzőnél is, kiegészül – az
arra a kérdésre adott válasszal, hogy miért adta isten a szabad akaratot az embernek, ha tudta,
hogy rosszra fogja használni. Azért, mert az ember méltósága abban áll, hogy sorsot
választhat magának, és ha vétkezik, tanulhat belőle – az így kiharcolt erény többet ér, mint az
egyszerű ártatlanság. Mindez azonban mégsem eredményez pusztán racionális teodíceát, mert
a szabad akarati választás gondolatát Ágoston érett kori műveiben olyan kegyelemtan egészíti
ki, mely az embert magát nem tekinti szabadnak. Eszerint Isten előre kiválasztja azt, akit
üdvözíteni akar, s azt olyan külső ingerekkel és belső inspirációval látja el, melyek
elégségesek lesznek ahhoz, hogy az akarat „szabadon” a jó cselekvés mellett döntsön. Akit
pedig Isten nem választ ki erre, annak „ingerküszöbét” nem fogja meghaladni a külső és belső
figyelmeztetés, tehát nem lesz képes helyesen cselekedni (Különböző kérdésekről
Simplicianushoz II.2). Innen már csak egy lépés a kettős predesztináció gondolata, mely
Ágoston antipelagiánus műveiben jelenik meg. Ezzel az egyéni érdem szerepét az első
emberre korlátozza, akinek bűnéért az emberiséget kollektív felelősség terheli. Ez a gondolat
az isteni igazságosságnak olyan eszméjét feltételezi, melyet hatalmas szakadék választ el az
emberi belátástól. Nem kérdezhetünk rá, mert túl van morális fogalmainkon (Különböző
kérdésekről Simplicianushoz II.2,16).
A megismerés. Az érzékelést, mint arra már fentebb utaltunk, Augustinus így határozza meg:
„az a folyamat, melynek során a hatást szenvedő test nem marad rejtve a lélek előtt” (A lélek
nagysága 23,41). A fent említettekből az is kiderülhetett, hogy Ágoston „érzékeléselmélete”
erősen morális töltésű. Az érzékelés tényét – beleértve, sőt talán modellként felhasználva a
szerveinkre irányuló belső érzékelést is – azzal a nehézséggel vagy könnyedséggel
magyarázza, mellyel a lélek a testünkbe kívülről bejutó anyagot képes bekapcsolni saját, a
testben végzett tevékenységébe. Ez akár nehezen megy, akár könnyen, mindkettő felkelti a
lélek figyelmét: az előbbit fájdalomnak, az utóbbit gyönyörnek nevezzük. Ha a lélek test
körüli tevékenységét a testbe került anyagok túlzott bősége vagy hiánya akadályozza, ez sem
marad rejtve előtte: ilyenkor érzünk csömört vagy éhséget. Hogy pedig a lélek e kettő közül
bármelyiket könnyedén vagy nehezen képes orvosolni, az sem marad rejtve előtte: az előbbit
gyönyörként, az utóbbit fájdalomként érzékeli (A zene VI.5,9). A sztoikus pneuma-elmélet
hatását láthatjuk abban az ágostoni meggyőződésben, hogy a lélek egy tüzes természetű
közvetítő testen keresztül hat az érzékszervekre, mely az idegeken mint csatornákon áthaladva
már mint az őselemek egyike fejti ki hatását: a látásnál tiszta tűz formájában, a hallásnál mint
tiszta levegő, a szaglásnál mint nedvesebb, légköri levegő, az ízlelésnél mint víz, a
tapintásnál, mint föld (A zene VI, 5,10; A teremtés könyvének szó szerinti értelmezése III.4,6;
XII.16,32). Valamennyi érzékelésfajtát valamiféle tapintásra, a tárggyal való érintkezésre
vezet vissza. A látás esetében ebből adódó nehézségeket a görög filozófiai hagyományban
régóta ismert sugárelmélettel hidalja át, mely szerint a látás tárgyát a pupillából kilövellő
sugarak mintegy letapogatják (137. levél, 8).
      Ágoston Arisztotelészhez hasonlóan úgy gondolja, hogy az érzékelés csak a tárgy
formáját (formae, species) fogadja be, s így jönnek létre az érzéki benyomások (phantasiae,
visiones). Az érzéki formák alapján automatikusan, az akarat közbelépése nélkül létrejönnek a
már teljes mértékben a lélekhez tartozó emlékezeti formák (A Szentháromság XI.16; A
teremtés könyvének szó szerinti értelmezése XII.6,15; 11,22; 16,33). Az emlékezeti formák
alakításával,    csoportosításával     és     kombinálásával        a   képzelőerő (imaginatio,
cogitatio) képzeleti képeket (phantasmata) hoz létre (A Szentháromság IX.6,10). Már itt is
szerepe van az akaratnak (A Szentháromság XII.9,16). Az egyházatya a hellenisztikus
filozófusokhoz hasonlóan tisztában van azzal is, hogy az aktuális érzékelésben – tehát nem
abban, amely az éppen csak világra jött csecsemőre jellemző – jelentős szerepe van az
(érzéki) emlékezetnek, hiszen nem tudnánk felismerni testi formákat és tárgyakat, ha nem
láttunk volna korábban hasonlókat. Az érzékszervben a formák csak egy pillanatig maradnak
meg, tehát ahhoz, hogy elmondhassuk: egy bizonyos tárgyat vagy eseményt érzékelünk, már
az érzéki emlékezetre kell hagyatkoznunk, hiszen csak innen meríthetjük a pillanatnyi
érzékietünk közvetlen előzményét éppúgy, mint az érzékletsor várható folytatását, amire
számítunk      (A      teremtés     könyvének     szó      szerinti    értelmezése XII.16,33; A
Szentháromság XI.2,3). Az érzéki emlékezeten alapul a cselekvés is, hiszen emlékképek és az
ezekre épülő előrevetítések nélkül egyetlen mozdulatsort sem tudnánk végigvinni.
      Részben az érzéki emlékezetre támaszkodik, de még nem az értelemhez tartozik, tehát az
állatokkal közös bennünk az a lelki képesség, mely a különböző érzékelésfajtákat irányítja
(például az ő utasítására nyílik ki vagy csukódik be a szemünk), és összehangolja
működésüket. E „belső érzékszerv” (sensus interior, A szabad akarat II.8.) segítségével
tudjuk megkülönböztetni egymástól az egyes érzékszervek híradását, ezzel „érzékeljük” a
közös érzettárgyakat (alak, mozgás stb.), és az ő munkája a tárgykonstituálás (A szabad
akarat II.8–13). Őse az arisztotelészi „közös érzékelés”, valószínűleg plótinoszi közvetítéssel.
      Az értelem gyakorlati képessége (A Szentháromság lapjain ezt nevezi
Ágoston tudásnak: scientia) felelős az emlékezeti és képzeleti képek felhasználásáért a
gyakorlatban, és jó esetben alá van rendelve a szemlélődő „lélekrésznek”
(bölcsesség: sapientia; A Szentháromság XII.3,3–14,23 skk.). A szemlélődő értelem az Isteni
szubsztanciában való részesedése folytán és annak arányában képes szemlélni az örök,
intelligibilis formákat. A cselekvő értelem e formák alapján ítéli meg az időbeli dolgokat, és
jó esetben használja őket az örökkévaló legfőbb jó elérésére (XII.14,22). E „megítélés” egyik
területe a testi formák és az emlékezeti, illetve képzeleti formák megkülönböztetése
egymástól (IV.21, 47. XI.2,3; 4,7), ami minden bizonnyal azért lehetséges, mert a lélek az
örök formákból egyfajta ontológiai ismeretre tesz szert saját magára vonatkozólag: saját
különböző létszintű tevékenységeit képes megkülönböztetni egymástól, illetve a megismerés
külső tárgyaitól. A lélek nem intellektuális, tehát nem az örök formákra, hanem a testi
formákra vagy önmagára irányuló tevékenységeinek rangsorolását ugyanis (XII.2,2.),
akárcsak a lélek időbeli aktivitásainak (pl. saját hitének) a felismerését (XIII.4,7.) a filozófus
ennek az ítélkezésnek az alesetei közé sorolja. Ez bizonyos fokig válasz az akadémiai
szkeptikusoknak, akik az érzéki megismerés bizonytalanságának okát részben abban látták,
hogy a megismerő tevékenység nemcsak a tárgyról, hanem önmagáról is tudósít. Ugyancsak a
formák szemlélete alapján lehetséges Ágoston szerint a testi formák geometriai osztályozása
(Beszélgetések önmagammal II.20.36), esztétikai-matematikai (A szabad akarat II.12,34)
vagy morális-ontológiai megítélése, rangsorolása az örök formákkal való összevetés alapján
(A Szentháromság IX.6,10–11), ami a cselekvés előkészítésében is szerepet játszik. De
ugyancsak ide vezethető vissza az érzéki jelekből való következtetés láthatatlan dolgokra, így
például a másik ember megnyilvánulásaiból akaratára (XIII.3,6).
      Az „emlékezet” (memoria) kifejezést Ágoston nem csupán az érzéki képzetek
felidézésével kapcsolatban használta, és nem is csupán a múlt (akár a szubjektumon belül
zajló) eseményeire vonatkoztatta. Az értelmi megismerésről beszélve emlékezetnek nevezi
egyfelől a léleknek mind az önmagára, mind az Istenre vonatkozó latens, aktualizálásra váró
tudását (Vallomások X.25,36; A Szentháromság X.11–17–12,19), másfelől azt a
tevékenységet is, mellyel ezt a tudást aktualizáljuk (A Szentháromság XIV.12,15). Az
emlékezet gyakran az én egész terjedelmét lefedi (Vallomások X.6,14–26,37; A
Szentháromság XI.11,14), és belső, illetve felső határai, melyek az értelem határai is, mint
már láttuk, a transzcendenciába vesznek (Vallomások X,17,26; 26,37). A platóni anamnézis-
elmélettel vitatkozva az örök igazságok felismerését nem valamely előző életből származó
tapasztalat felidézéseként, hanem egy homályos, zavaros formában meglévő ismeretnek az
aktualizálásaként, a jelenre való emlékezésként látta. Az Istenre vonatkozó emlékezet nem
egyéb, mint Isten mindenütt jelenvalóságának alesete (Gilson 1949: 139). Az érzékeléstől
teljesen független megismerési forma tárgyalásánál a legfontosabb kérdés: mit is ismer meg
ilyenkor a lélek. Az intelligibilis dolgok szemléletét Ágoston Platón és az újplatonikus
filozófia nyomán a Nap-, illetve fényhasonlat segítségével írja le. Amiként a testi szem az
érzékelhető tárgyakat a testi fényben, úgy az értelem (mens) szeme az intelligibilis dolgokat a
testetlen, intelligibilis fényben látja (Beszélgetések önmagammal I.6,12, 8,15; A
Szentháromság XII.15,24.). Az allegória határozottan megkülönbözteti egymástól az
intelligibilis Napot, az általa megvilágított intelligibilis dolgokat és a szemlélő értelmet.
Ugyanezt a folyamatot a filozófus máskor úgy írja le, hogy az intelligibilis fény az emberi
értelmet világítja meg, miáltal az képes lesz az intelligibilis dolgok, illetve az örök formák
szemléletére (Különböző kérdésekről 46, 2; Vallomások IX.4,10; Isten városa XI.27). Az
intelligibilis dolgok tehát azonosak az isteni ideákkal? Teljes átfedésről nem lehet szó, mert az
ideák teremtetlenek, örökkévalóak és változatlanok, ebben az esetben pedig azonosak
Istennel, míg a fényallegória az intelligibilis dolgokat lényegileg megkülönböztette Istentől,
akivel kapcsolatban a filozófus kiemeli, hogy mint fény önmagában megismerhető,
intelligibilis. Továbbá képtelenség lenne egy olyan intelligibilis igazság, mint mondjuk a
Püthagorasz-tétel belátását Isten közvetlen szemléletével azonosítani, ami az említett esetben
szükségszerű lenne, hiszen az isteni Igazságban a rész az egésszel – az igazságok az
Igazsággal – azonosak. Másfelől a metafora, mint láttuk, a megismerőtől is megkülönbözteti
az intelligibilis dolgokat. Ennek ellenére, kevésbé abszurd eredményre vezet, ha e két
komponens között feltételezzük a szubsztanciális azonosságot, és úgy értjük, hogy az
intelligibilis dolgok megismerése valójában önismeret. Ez esetben szellemi megismerésünk
tárgyai a lélekben lévő, már említett teremtett formák, mivel a lélek és Isten között nincs
köztes valóság. A lélek tehát önmagát ismeri meg – még akkor is, amikor Istenről
gondolkozik – csak éppen az isteni fényben. A fellelt igazságokban ugyanakkor Isten jelenléte
fejeződik ki, annak mértékében, amennyire az értelem részesedni képes az isteni valóságból.
Ennélfogva az értelem, amikor ezekre az igazságokra rátalál, közvetett módon Istent ismeri
meg, amiképpen az „intelligibilis dolgok” kifejezésen is egyfelől az isteni szubsztancia, az
örök formák világa értendő, másfelől azonban az értelemben lévő igazságok (Gilson 1949:
125 skk.).
      Ágoston tehát a földi életre vonatkozóan nem tanítja az isteni ideák közvetlen ismeretét.
A legvalószínűbb értelmezés szerint az illuminációnak nem a fogalomalkotásban van szerepe,
hanem pusztán szabályok, normatív elvek ismeretéhez segít hozzá (Gilson 1949: 123 skk.).
Nem mentesít az érzéki megismerés alól, mintegy kész általános fogalmakat szállítva, de nem
is az arisztotelészi módon felfogott absztrakció funkcióját látja el.
      Láttuk: igazságaink mint lenyomatok eredetijei az örök ideák, melyeknek mint
formáknak a lenyomatai az oksági formák. Ez az összehangoltság teszi lehetővé, hogy az
értelem megítélje az érzéki világot – az eredetik legalábbis részleges ismeretében. Ez
leginkább az esztétikai mérceként is szolgáló aritmetikai és geometriai törvények esetében
kézenfekvő, de az értelem számára ugyanezek az örök formák morális szabályként is
megjelennek. Isten mindenütt jelenvalósága révén bizonyos mértékig minden erőfeszítés
nélkül, mindenki számára szemlélhetők (A Szentháromság XIV.15,21) – amennyiben külső
figyelmeztetést kapunk. Ez lehet egyszerűen a teremtett világ látványa, vagy jól kigondolt
kérdezgetés, bábáskodás (A Szentháromság XII.15,24; Retractationes I.4,4). Ily módon
ismerjük meg az aritmetikai-geometriai törvényszerűségeket, a belőlük fakadó esztétikai
alapelveket, a logikai szabályokat, az örök érvényű morális parancsokat. A legtöbben tudunk
számolni, és a gazember is ismeri az alapvető erkölcsi szabályokat. A lélek és Isten
megismerése – ami, mint láthattuk, két egymásba fonódó megismerési folyamat – már a lélek
befelé és felfelé fordulását (conversio), vagyis morális irányváltoztatását igényli, aminek
alapvető eleme a hit és Isten szeretete (A szabad akarat II.12,34). Az illuminációnak tehát
fokozatai vannak, melyek az Istenben való részesedés fokozatai (Vallomások IV.15, 25; A
Szentháromság IV.2,4). A legelső fokozat maga a teremtés, melynek során megkaptuk
értelmünket, a teremtett fényt (Vallomások. IX.4,10). A legvégső fokozat az isteni lényeg
közvetlen, tökéletes szemlélete, ami csak az eljövendő életben lehetséges.
      Ágoston gyakran érezte szükségét annak, hogy állást foglaljon a szkepticizmussal
szemben. Érvelésének legeredetibb része a descartes-i „Gondolkodom, tehát vagyok”-ot
megelőlegező „ha csalatkozom, vagyok” (si fallor, sum) argumentum (pl. A szabad
akarat II.3,7; Az igaz vallás 39,73; A Szentháromság XV.12,21; Isten városa XI.26). Ez abból
indul ki, hogy megengedjük: az érzéki világra vonatkozó szkeptikus érvek (illúzió-, álom-,
őrültségargumentum) igazak. Éppen a csalatkozás és a kételkedés a legfőbb érv a biztos
ítéletek lehetősége mellett. Nem csalatkozhatnék és nem kételkedhetnék ugyanis, ha legalább
mint csalatkozó és kételkedő nem léteznék. A „tudom, hogy vagyok” bizonyos állításhoz
csatlakozik még a „tudom, hogy tudom, hogy vagyok” és így tovább. Ugyancsak a
gondolkodó szubjektum határain belül maradó érvelés az, mely szerint az „akarom”
állítmányt tartalmazó állító vagy tagadó ítéletek is cáfolhatatlanul bizonyosak, és ezek az
ítéletek is fialtathatók azon a módon, ahogy a „létezem” kijelentés: tudom, hogy akarom;
tudom, hogy tudom, hogy akarom ... stb. A cogito valamennyi ágostoni változata az
egyszemélyes belső tapasztalásból indul ki, melyet a lélek vagy az értelem saját maga által, az
érzékek közvetítése nélkül sajátít el. A legtöbb esetben a teoretikus értelem (mens) valamilyen
tevékenységéről van szó, amelyet ő maga megismer, de a lélek olyan tevékenységei, mint az
akarat, a hit ugyanezzel a megfellebbezhetetlen bizonyossággal rendelkeznek (Hit a
láthatatlan dolgokban 1,1). Ezen a ponton Ágoston és Descartes eljárása nagyon hasonló.
Ugyanakkor a szakirodalomban nagyjából konszenzus alakult ki a tekintetben, hogy Ágoston
– Descartes-tal ellentétben – nem akarta hasonlóan igaz állítások építményét emelni erre a
kijelentésre. A „csalatkozom, tehát vagyok” „vagyok”-ja tisztán tudati, egyszemélyes jelentést
hordoz: szolgálhat etalonként hasonlóan bizonyos ítéletek meghozatalához, ám ezek
érvényességi köre mindig a szubjektum határain belül marad, sőt azon belül sem garantált a
folytatása. Ágoston legfőbb érvei az önismeret korlátozott volta mellett az emlékezeten és a
vágyakon alapulnak. Mint már láttuk, a filozófus szerint képtelenek vagyunk feltérképezni
emlékezetünk, azaz tudatunk határait, amiképpen saját vágyaink, akaratunk is minduntalan
meglepnek bennünket – ily módon a „vagyok”-tól nem jutok el a „mi vagyok”-ig. Az Ágoston
által felhozott példák az önismereten túl az önazonosságot is kérdésessé teszik (A lélek
természete és eredete IV.6,9–7,10–11; Vallomások X.5,7; 8,15–21,31). Másfelől azonban az
ágostoni cogito nagyon is kiindulópontja egy spekulációs folyamatnak, az úgynevezett
„istenbizonyításnak”, amit viszont kigondolója sem arra szánt, hogy pusztán racionális alapon
meggyőzze vele a hitetlent.
      Ami tehát a tapasztalati megismerést illeti, Ágoston átadja a terepet az akadémiai,
probabilista szkepticizmusnak (Az akadémikusok ellen III.10,23–13,29. III.17,37). Amikor
mégis tudásról beszél az érzéki megismeréssel, sőt még a közvetett értesülésekkel
kapcsolatban is (A Szentháromság XV.12,21; 147. levél, Előszó 4), mindig érezteti, hogy
csupán lefokozott értelemben vett tudásról van szó.
      Mint már említettük, Ágoston a hitet a megértés előfeltételének tartja. A „higgy, hogy
megérthess” imperatívusza mellett azonban gyakran megfogalmaz egy másikat is: „érts, hogy
higgy”. A hitet – még a vallásos hitet is – egy bizonyos pontig racionális megfontolások
támasztják alá, hiszen mérlegeljük, hogy kinek higgyünk. A mások tanúságába vetett hitet
Ágoston – s ezzel régi apologetikus hagyományt követ – a mindennapi élet velejárójának, sőt
a társadalom egyik legfontosabb összetartó erejének tartja (A hit haszna 12,26). Mindamellett
szükségesnek látja, hogy hitünk reflektált legyen, vagyis tudnunk kell róla, hogy csak hit
(11,25).
A nyelv és a jelek. Ágoston a nyelvet a jelelméleten belül mint annak kitüntetett tárgyát
vizsgálja a nem természetes (signa naturalia), hanem közölt jelek (signa data) között (A
keresztény tanítás II.2,3). Ugyanakkor nem biztos benne, hogy az emberek közötti, jelekkel,
illetve szavakkal folytatott kommunikáció szükségszerűen az ember természetéhez tartozik (A
Teremtés könyvének szó szerinti magyarázata VIII.18,37–27,50). Úgy véli, ha használtak is
nyelvet, nem volt különösebben szükségük rá, mert teljesen átláthatóak voltak egymás
számára, és Isten sem érzékelhető beszéddel szólt hozzájuk; ez még inkább így lesz az
üdvözült állapotban (Isten városa XXII.29,6). A külső jelek alkalmazása, melyek tehát nem a
természeten, hanem megegyezésen alapulnak, gyenge hatásfokú, de a földi életben egyetlen
eszköze az emberek közötti gondolatcserének (A tanító 11,38). Mint arra már utaltunk,
Ágoston szerint a kommunikációban a jeleknek nem tanító, hanem csupán figyelmeztető
szerepük van. Egyetlen jelet sem tudunk értelmezni, ha nem ismerjük első kézből a tárgyát,
legyen az érzékelhető vagy intelligibilis. Az érzékelhető tárgyak esetében tanulásról csak a
szó lefokozott értelmében beszélhetünk, mivel változékonyságuk és mulandóságuk, valamint
az érzékek becsaphatósága miatt sohasem határozhatjuk meg teljes bizonyossággal egy jel
jelentését. Az intelligibilis tárgyakra utaló jelek (szavak) jelentését a Belső Tanítótól tudjuk
meg, ha ugyan megtudjuk. Wittgenstein bírálta Ágostont (Filozófiai vizsgálódások 1§ skk.),
amiért – értelmezése szerint – az eredeti nyelvelsajátítást az egyszerű rámutatásra vezette
vissza, a szavak jelentését jelöletükkel azonosítva. Ágoston valójában nagyon is tudatában
volt a rámutatás és a különböző jelzésként szolgáló cselekvések értelmezési nehézségeinek:
magát Wittgensteint megelőlegező módon írja le, milyen nehéz megkülönböztetni egymástól
valamely tevékenység elsődleges és jelző funkcióját (A tanító 10,32; 10,34). A jelentés és a
jelölet közötti különbségről ugyancsak tudott (A tanító 5,12–7,20), amiképpen egy szó (pl. a
„szó”) elsődleges és metanyelvi funkciója között is különbséget tett (A tanító 5,13–14). Míg
tulajdonképpeni jelelmélete a nyelv és általában a kommunikáció esendő voltát hangsúlyozza,
addig ismeretelméletében a „szó”-nak (verbum) kiemelt jelentőséget tulajdonít. A megismerés
mindegyik szintjén valamiféle szó létrejöttéről beszél. Így szó az érzéki képzet, mely az akarat
által egybekapcsolt érzékelésből és tárgyból születik (A Szentháromság XI.2,2–3), szó az
emlékezeti kép, mely azáltal alakul ki, hogy az akarat az emlékezetet az érzékeléshez
kapcsolja (A Szentháromság XI.8,13), és szó az a képzet is, mely úgy jön létre, hogy az akarat
a gondolkozást az emlékezeti kép felé fordítja. A már tudott dolognak az emlékezetben való
aktualizálását nevezi Ágoston a „szív szavának”: ez az a belső szó, mely minden egyedi
nyelvtől függetlenül a külső szó alapjául szolgál (A Szentháromság XV.10,19). Az esetleges
külső szóval szemben ez nem jel, hanem a megismerő tevékenységnek az a végterméke, mely
külső szóban folytatódhat.
Közösség, állam, társadalom. Politikai filozófiáról mint önmagában értelmezhető és
összefüggő tanításról Ágostonnál nemigen beszélhetünk, s ez a tény szorosan összefügg a
politikumról alkotott felfogásával. Úgy gondolja, hogy az ember természettől fogva
közösségi, de bűnbeesése miatt viszálykodó, társadalmiatlan lény (Isten városa XII, 22–24,
28). A természetes közösségiség alapja az emberek közötti rokonság (Isten városa XII.22;
130. levél 6.13), és legnyilvánvalóbban annak a természeti törvénynek a parancsaiban
fejeződik ki, mely minden ember szívébe íródott. (157. levél 15; 83 különböző kérdésről 53.).
A legalapvetőbb parancs: ne tedd másnak, amit nem akarsz másoktól elviselni (Kommentár a
János-evangéliumhoz 49,12). Az ember természetes közösségisége azonban nem jelenti azt,
hogy az állam természetes képződmény lenne. Az érett Ágoston szerint az isteni törvény két
különböző ágon érvényesül a teremtett világban: létezik egy természetes rend (ordo
naturalis) vagy természetes gondviselés (providentia naturalis), mely a mindenség
értelemmel nem rendelkező részében és a mindenség ontológiai hierarchiájában fejeződik ki,
és mellette, de ugyancsak az isteni törvénynek alárendelve egy akarati gondviselés, mely az
emberek akaratlagos tettein keresztül nyilvánul meg és a természetes rend megőrzését írja elő
(A teremtés könyvének szó szerinti magyarázata VIII. 9,17; Faustus ellen XII. 27–29). Ami az
emberek közötti viszonyokat illeti, a családon belüli hierarchia a természetes gondviselés
kifejeződése, az államon belüli azonban már az akarati gondviselés részét képezi (Markus
1970: 75 skk.). Az állam az emberi akarat, a bűnbeesés következménye.
      Az államban együtt él az emberek két csoportja: azok, akik az örök dolgokat s azok, akik
az időleges dolgokat szeretik. Az első csoportot nevezi az egyházatya Isten városának, a
másik csoportba pedig a Földi város polgárait sorolja (Isten városa I. Előszó, I. 35; X.32; XI,
1. XIV.28). Minthogy a két csoportot a szeretet iránya különbözteti meg, nem azonosíthatók
semmiféle külsőleg meghatározható szociológiai csoporttal, és a földi élet során a kétféle
„polgár” nem is különböztethető meg egymástól. Ágoston sem a keresztény egyházat, sem a
keresztény államot nem azonosította Isten városával, mivel a bűnbeesett állapotban a valódi
igazságosság semmiképpen sem érhető el (Petilianus levele ellen III.3,4,10).
     Az egyházatya tehát radikálisan szakít azzal a görög politikai filozófiai hagyománnyal,
mely szerint a politikum az ember kiteljesedésének terepe. Nála az állam nem járul hozzá
ahhoz, hogy az ember elérje a legfőbb jót; a politikai intézmények elsődleges rendeltetése a
veszteség minimalizálása, a külső biztonság megőrzése a bűnbeesés utáni helyzetben –
mondhatnánk: a zárkarend fenntartása (Isten városa XXII.22.4; 153. levél 6,13). S ahogy célja
nem a szeretet irányának megváltoztatása, úgy eszközei is az időleges javak szeretetére
építenek: megvonásukkal szankcionál. Igazságosság, rend és béke – ezeknek csak
képmásai (imago), nyomai (vestigia) valósulhatnak meg az állami intézmények segítségével
(Isten városa 2,21; XII. 28,1.; 19, 23.). A mai ember számára politikai értékeket jellemző
kifejezések az egyházatyánál elsődleges értelmükben az isteni lényegre alkalmazandók,
másodlagos jelentésükben az üdvözült lélekre, melyben minden „lélekrész” szeretete a neki
megfelelő tárgyra irányul, s közöttük harmonikus hierarchia áll fenn, és csak harmadik,
kétszeresen lefokozott használatukban rendelkeznek politikai tartalommal. A keresztény
államnak éppúgy elsősorban „negatív”, féken tartó szerepet tulajdonít, mint a pogánynak, és
nem várja tőle a tökéletes igazságosság megvalósulását (115., 153., 155. levél; Isten
városa XIX.6). Még ha a császári tisztviselőket a donatizmus elleni erőszakos fellépésre
buzdította is (155. levél, 3,10; 191., 200. levél), fenntartotta annak tilalmát, hogy a
keresztények reményüket Isten helyett emberbe helyezzék (Petilianus levele ellen II.97, 224).
A hatalomnak és az uralkodónak tehát nincs kitüntetett szerepe az isteni kegyelem
közvetítésében.
     Ágoston mindazonáltal úgy gondolja, hogy a kereszténynek pogány államban is
kötelessége engedelmeskedni a törvényeknek (Petilianus levele ellen II.20,45; Faustus
ellen XXII.20; Vallomások III.8,15), ameddig azok nem állnak ellentétben a keresztény vallás
parancsaival. A pogány, sőt a gonosz uralkodó ugyanis nem kevésbé az isteni gondviselés
eszköze, mint egy istenfélő, keresztény császár. Míg lelkünk örök javairól Isten közvetlenül
gondoskodik, addig testünk időbeli javait az uralkodókon keresztül szolgáltatja (A Római
levél egyes kérdéseinek magyarázata 72; 74). A világi hatalommal szembeni engedetlenség és
lázadás tehát az isteni rend elleni lázadást jelenti, függetlenül az államrend által képviselt
értékektől (Zsoltármagyarázatok 124,7; 336. beszéd, 2).
     Az eretnekek kényszerítését megalapozó tanítás Ágostonnál a borús antropológia
egyenes következménye. Úgy véli, Isten üdvözítő akarata olykor a félelmen keresztül
érvényesül, mivel azoknál, akikben az időleges dolgok iránti vágy testi megszokássá rögzült,
a jó akarása pusztán a meggyőzés hatására nem izmosodhat meg annyira, hogy legyűrje az
ellentétes akaratokat. Az erőszak sokkjára van szükségük a helyes döntéshez, amit aztán
utólag akaratlagosnak érez a jó útra tért lélek (93. levél, 16–18; 185. levél, 2,7; 7,26). Sőt még
a színlelt visszatérés is jobb, mintha az eltévelyedettek saját akaratára bízzuk a döntést, mert a
tartós mimikri előbb-utóbb jellemmé, jó megszokássá alakul át (185. levél, 7,30). Az Egyház
részéről pedig a kényszerítés a felebaráti szeretet parancsából következő kötelesség, akár az
öngyilkos kimentése a vízből (173. levél, 4). Ugyanakkor Ágoston – rövid megingástól
eltekintve – kitart amellett, hogy a hajlíthatatlanok büntetése nem lehet halál, mert ez
lehetetlenné tenné a megbánást, ami az erőszakos fellépés tulajdonképpeni célja (100. levél,
1).
     Több kutató hangsúlyozza, hogy jóllehet az ember Ágostonnál nem államalkotó lény,
mégis: társadalmi lény. Az Égi város polgárainak is ebben a világban, a saeculumban kell a
keresztényi szeretet kifejteniük. Az egyenlőségen és szereteten alapuló kisebb keresztény
közösségekben a mennyei közösség előképe valósulhat meg egyfajta spirituális
kommunizmus jegyében (Madec 1987; Markus 1990). Sőt, az elvileg a tökéletesedés
szempontjából közömbös állam a benne közösségi szerepet vagy államigazgatási funkciót
vállalók nézőpontjából mégsem lehet közömbös. Hiszen Ágoston a keresztény
funkcionáriusoktól és bíráktól azt várja, az államhatalom képviselőiként is azt a szeretetet
gyakorolják, melyben az ember közösségisége fejeződik ki.
Történelem. Ágoston történelemfelfogásának alapja az időhöz való ambivalens attitűd. Egyik
oldalról leszögezi, hogy a keresztény tanítás alapvetően történeti, elbeszélő jellegű; „lényege
az isteni gondviselés időbeli tevékenységéről szóló történet és prófécia” (Az igaz
vallásról 7,13). Az újplatonikusok ciklikus időszemléletével vitázva az idő lineáris,
visszafordíthatatlan voltát hangsúlyozza (Isten városa XII.14). Másfelől azonban az időbelit, a
változót éppúgy alacsonyabb rendűnek tartja az örökkévalóhoz és változatlanhoz képest, mint
az időbelire vonatkozó megismerést az örökkévaló megismeréséhez képest. A történeti
események jelentőségét az adja, ami az időbeliség felett áll: az örök és változatlan isteni terv.
Ahogy az egyéni élet idejébe a lélek figyelme, úgy a történelembe az isteni terv visz egységet.
Ez az a gondolat, amiért Karl Löwith, aki szerint minden történelemfilozófia az
üdvtörténelemre vezethető vissza, Ágostont e bölcseleti ág megalapozójának tartja
(Világtörténelem és üdvtörténet 211–224). Sőt, részben a történelem modern fogalma is tőle
eredeztethető, amennyiben ez a szó nem egyszerűen az események egymásutánját jelenti,
hanem implikálja azt a rendet és egységet is, mely a beszélő szerint közöttük fennáll.
      Ha pedig a történelem értelme a történelem „fölött” van, akkor a politikai intézmények,
államok története nem bír jelentőséggel. Így például Róma kirablása vagy végleges eleste,
vagy akár a birodalom pusztulása – noha e két utóbbi eshetőséget Ágoston egy pillanatig sem
vette komolyan – a valódi történelem szempontjából nem tragikus események. A valódi
történelem ott jelenik meg, ahol az örökkévaló terv látványosan belép az eseménytörténetbe –
vagyis az üdvtörténetben (Markus 1970: 45 skk.). Ez a valódi történelem a már említett
két civitas története, melyek elválaszthatatlanul és megkülönböztethetetlenül együtt élnek az
utolsó ítéletig, amikor örökre világosan különválnak.
      Az egyházatya az emberiség valódi történelmét mint Isten városának „élettörténetét” hat
korszakra osztja: Ádámtól Noéig tart az emberiség csecsemőkora, Noétól Ábrahámig a
gyermekkora, Ábrahámtól Dávidig a serdülőkora, Dávidtól Krisztus első eljöveteléig az
ifjúkora, végül Krisztus második eljöveteléig az öregkora. Olykor hetedik korszakként beszél
az utolsó ítéletet követő örökkévalóságig tartó időről, melyet a kárhozottak bűnhődéssel, az
üdvözültek Isten boldogító szemléletével töltenek (A Teremtés könyvének magyarázata a
manicheusok ellen I.35,41; Az igaz vallás 26,48–27,50; Isten városa XVI.12; XVI.24;
XVI.43). E korszakok egymásutánja az emberiség külső történetében semmiféle fejlődést nem
jelent, és üdvtörténeti jelentőségük sem egyforma. A bűnbeesés és Krisztus első eljövetele
előtti nevezetes események nem önmagukban hordozzák jelentőségüket, hanem próféciaként
előre utalnak Krisztus történetére. A legnagyobb jelentősége az első és az utolsó korszaknak
van, mely a valódi történelem első két fordulópontját jelöli. Jóllehet a két civitas képletes
alapítói Káin és Séth, Ádámban már mindkettőnek az előképe megtalálható (Isten
városa XII.28), és az ő bűne indítja el az ember valódi történetét. A bűn lehetősége pedig
onnan származik, hogy Isten az embert ambivalens természettel teremtette: olyannal, mely
választani képes a jó és a rossz között. S éppen e szabadság az, ami miatt csak az emberrel
kapcsolatban beszélünk történelemről. A teremtett világ többi résztvevőjének természete
állandó, nem változhat az idők során. Bizonyos értelemben az ember természete is ilyen, de
van egy nagy különbség: az ember teremtett természetének lényegi jegye a szabad akarat,
mellyel maga dönthet sorsa felől. A másik nagy fordulópont Krisztus első eljövetele, ami
lehetőséget ad a megigazulásra (X.29). Ez az a pont, ahol a történelem értelme megjelenik a
történelmen belül. A végső, örök korszakban az üdvözültek állapota lényeges változásoktól
  mentes, de nem teljesen változatlan, hiszen éreznek, emlékeznek, mozognak (A
  Szentháromság IV.24,14; Isten városa X.31; XI.12; XIX.27–28). Tehát az idő nem szűnik
  meg, csak a történelem.
        Ágoston történelemfelfogása szekularizált, amennyiben az államok, népek külső
  történetében nem keresi a történelem értelmét, kollektív sikerekben vagy katasztrófákban nem
  látja a gondviselés közvetlen jutalmazását vagy büntetését, pusztán nehezen dekódolható
  jelzést. Ebből fakad elutasító magatartása a kiliaszta és a világvége pontos időpontját firtató
  tanításokkal szemben (Isten városa XVIII. 53). Távol áll tőle a Lactantiusra és Euszebioszra
  jellemző győzelemteológia. A gondviselés munkáját az üdvtörténet egészében mutatja fel.
  Ami azt is jelenti, hogy az ágostoni teodícea a történelemfilozófiában teljesedik ki.

  Irodalom
A kappadókiai atyák. (Ókeresztény írók 6) Budapest: Szent István Társulat, 1983.

ADAMIK TAMÁS (szerk.) 1996: Az apostolok csodálatos cselekedetei. Budapest: Telosz.

ADAMIK TAMÁS (szerk.) 1996: Csodás evangéliumok. Budapest: Telosz.

ADAMIK TAMÁS (szerk.) 1997: Apokalipszisek. Budapest: Telosz.

ALEXANDRIAI KELEMEN 2006: Protreptikosz. Buzdítás a görögökhöz. Budapest: Jel.

ALEXANDRE J. 2001: Une goire pour la chaire. L’Anthropologie réaliste et mystique de Tertullien. Paris.

ALEXANDRE M. 1981: Protologie et eschatologie chez Grégoire de Nysse. In U. di Bianchi (publ.)
  L’antropologia di Origene e di Gregorio di Nissa. Analisi storico-religiosa. Milano, 122–159.

ALEXANDRIAI PHILÓN 1994: Mózes élete. Budapest: Atlantisz.

ALEXANDRIAI PHILÓN: Mózes a világ teremtéséről. In Somos Róbert (szerk.) A középső platonizmus.
  Szöveggyűjtemény. Budapest: Osiris, 2000, 293–337.

ANDRESEN C. 1952–53: „Justin und der mittlere Platonismus.” Zeitschrift für neutestamentliche
  Wissenschaft, 44, 157–195.

AUGUSTINUS A. 1982: Vallomások. Budapest: Gondolat.

AUGUSTINUS A. 1986: Fiatalkori párbeszédek. (Ókeresztény írók Tára 11), Budapest: Szent István
  Társulat.

AUGUSTINUS A. 1989: A boldog életről. A szabad akaratról. Budapest: Európa.

AUGUSTINUS A. 2002: A Teremtés könyvéről a manicheusok ellen. Budapest: Kairosz.

AUGUSTINUS A. 2002: A keresztény tanításról. Budapest, Kairosz.

AUGUSTINUS A. 2003: Magyarázatok a hitvallásról. Budapest, Kairosz.

BALAS D. 1966: Methousia Theou. Man’s participations in God’s perfections according to Saint Gregory
  of Nyssa. (Studia anselmiana 55), Roma.

BALTHASAR H. U. VON 1942: Présence et Penser. Essai sur la philosophie religieuse de saint Grégoire de
  Nysse. Paris.

BENOIT A. 1960: Saint Irénée. Introduction à l’étude de sa théologie, Paris.
BOSTOCK G. 1992: „Origen’s Philosophy of Creation.” In Daly R. J. (szerk.): Origeniana Quinta. Leuven.

BOUSSET W. 1921: Kyrios Logos. 2. kiad., Göttingen.

BRAUN R. 1962: „Deus Christianorum”. Recherches sur le vocabulaire doctrinale de Tertullien. Paris.

BRÉHIER E. 1950: Les idées philosophiques et religieuses de Philon d’Alexandrie. Paris:

BROWN P. 2003: Szent Ágoston élete. Budapest: Osiris.

BUCHHEIT V. 1979: „Die Definition der Gerechtigkeit bei Laktanz und seinen Vorgängern”. Vigiliae
  Christianae, 33, 356–374.

CAVARNOS J. P. 2000: St. Gregory of Nyssa on the Human Soul. Belmont, Mass.

CHADWICK H. 1966: Early Christian Thought and the Classical Tradition. Oxford: Oxford.

CROUZEL H. 1985: Origène. Paris.

DANIÉLOU J. 1944: Platonisme et théologie mystique. Essai sur la doctrine spirituelle de saint Grégoire
  de Nysse. Paris.

DANIÉLOU J. 1948: Origène. Paris.

DANIÉLOU J. 1961: Message évangélique et culture hellénistique. Tournai.

EDWARDS M. – GOODMANN M. – PRICE S. (szerk.) 1999: Apologetics in The Roman Empire. Pagons,
  Jews and Christians. Oxford: 81–104.

FILORAMO G. 2000: A gnoszticizmus története. Budapest: Kairosz.

FLASCH K. 1980–: Augustin. Einführung in sein Denken. Stuttgart.

FLASCH K. 1993: Was ist Zeit? Augustinus von Hippo: Das XI. Buch der Confessiones (Historische-
  Philosophische Studie), Frankfurt am Main.

FREDOUILLE J-CL. 1972: Tertullien et la conversion de la culture paienne. Paris.

GAÏTH J. 1953: La conception de la liberté chez Grégoire de Nysse. Paris.

GILSON E. 1949: Introduction à l’étude de saint Augustin. 3e éd. Paris.

GOODENAUGH E. R., GOODHART H. L. 1938: The Politics of Philo Iudaeus, New Haven 1938.

GOULET R. 1987: La philosophie de Moïse. Essai de reconstitution d’un commentaire philosophique
  préphilonien du Pentateuque. Paris.

GRANT R. M. 1988: Greek Apologists of the second Century, London: Westminster.

HADAS-LEBEL M. 2003: Philon, d’Alexandrie, un penseur en diaspora. Paris: Fayard.

HECK E. 1972: Die dualistischen Zusätze und die Kaiseranreden bei Lactantius. Untersuchungen zur
  Textgeschichte der Divinae Institutiones und der Schrift De opificio Dei. Heidelberg.

HEIDL GYÖRGY 2002: Szent Ágoston megtérése. Budapest: Kairosz.

INGREMEAU CHR. 1988: „Lactance et la philosophie des passions.” In Pouderon B. – Doré J. (szerk.) Les
  apologistes chrétiens et la culture grecque. Paris, 263–297.
IRENAEUS 1984: „Az apostoli igehirdetés feltárása” In II. századi görög apologléták (Ókeresztény Írók,
   8), Budapest: 575–631.

IRENAEUS: „AZ emberi autonómiáról a gnosztikusok ellen” (Az eretnekségek ellen IV.37–39) In Sors és
   szabadság. Az emberi autionómia problémája az antik filozófiában a Kr. utáni II. századig, Budapest:
   255–266.

János-apokriphon. In Luft Ulrich (szerk.) Istenek, szentek, démonok Egyiptomban Budapest: Kairosz,
   2000.

JO TÖRJESEN K. 1986: Hermeneutical Procedure and Theological Method in Origen’s Exegesis. Berlin–
  New York.

KAHN CH. 1988: „Discovering the Will: from Aristotle to Augustine” In: Dillon J. M., Long A. A.: The
  Question of Eclecticism: Studies in Later Greek Philosophy. Berkeley.

KÁKOSY LÁSZLó 1984: Fény és káosz. A kopt gnosztikus kódexek. Budapest: Gondolat.

KENDEFFY GÁBOR 1999: Az egyházatyák és a szkepticizmus. Budapest: Áron.

KENDEFFY GÁBOR 2006: Mire jó a rossz? Lactantius teológiája. Budapest: Kairosz.

KETTLER F. H. 1966: Der Ursprüngliche Sinn der Dogmatik des Origenes. Berlin: Töpelmann.

KIRWAN CHR. 1989: Augustine. London.

KOCH H. 1932: Pronoia und Paideusis. Leipzig.

LACEY H. „Empiricism and Augustine’s problems about Time” Review of Metaphysics 22, (1968) 219–245
  (In Markus 1972)

LACTANTIUS L., CAECILIUS FIRMIANUS 1985: „Az isten műve”, „Isten haragjáról”, „A keresztényüldözők
  haláláról” In Uő: Az isteni gondviselésről, Budapest: Helikon.

LACTANTIUS L., CAECILIUS FIRMIANUS 2006:„Teológia dióhéjban.” In Kendeffy Gábor: Mire jó a rossz?
  Lactantius teológiája. Budapest: Kairosz, 217–301.

LANCEL S. 2004: Szent Ágoston. Budapest: Európa.

LASSIAT H. 1972: Creation ... liberté ... incorruptibilité. Insertion du thème anthropologique de la jeune
  tradition Romaine, I–II, Lille.

LILLA S. R. C. 1971: Clement of Alexandria. A Study in Christian Platonism. Oxford: OUP.

LOI V. 1961–65: „Problema del male e Dualismo negli Scritti di Lattanzio.” Annali della Facolta di Lettere,
  Filozofia e Magisterio dell’Università di Cagliari 29, 37–96.

LOI V. 1970: Lattanzio nella storia del linguaggio e del pensiero teologico pre-niceno. Zürich.

LOUTH A. 1989: Denys the Areopagite. Wilton: Morehouse-Barlow.

LÖWITH K. 1996: Világtörténelem és üdvtörténet. Budapest: Atlantisz.

LUFT ULRICH, Bevezető In Uő (szerk.) Istenek, szentek, démonok Egyiptomban. Budapest: 2000, 9–47.

MADEC G. 1987: „Le communisme spirituel” In Homo spiritualis. Festgabe für Luc Verheijen zu seinem
 70. Geburtstag. Würzburg, 225–239.
MARKUS R. „De civitate Dei: Pride and Common Good.” In Schnaubelt J. C. – Fleteren F. van (szerk.)
 1990: Augustine: Second Founder of the Faith. New York: Peter Lang.

MARKUS R. 1970: Saeculum: History and Society in the Theology of saint Augustine. Cambridge.

MAY G. 1994: Creatio ex nihilo. Edinburgh.

MÉHAT A. 1966: Étude sur les Stromates de Clément d’Alexandrie, Paris.

MERKI H. 1958: Homoiosis Theou. Von der platonischen Angleichung an Gott zur Gottähnlichkeit bei
 Gregor von Nyssa. (Paradosis 7) Freiburg.

NAGY ANDREA: „A Timaiosz recepciója Philónnál: De opificio mundi”, Passim 3(2001)/1, 134–151.

NAZIANZOSZI SZENT GERGELY 1994: Második beszéd a teológiáról. In Vidrányi Katalin (szerk.) Az isteni
  és az emberi természetről I–II., Budapest: Atlantisz, I/141–168.

NÜSSZAI SZENT GERGELY 1994: Az ember teremtéséről. In Vidrányi Katalin (szerk.) Az isteni és az emberi
  természetről I–II., Budapest: Atlantisz, I/169–262.

O’CONNEL R. J. 1972: „Action and Contemplation.” (In Markus 1972)

O’DALY G. P. 1987: Augustine’s Philosophy of Mind, Berkeley-Los Angeles.

O’DONOVAN, 1980: The Problem of Self-Love in Augustine. New Haven–London.

ÓRIGENÉSZ 1991: „Órigenész két homíliája az énekek énekéhez Hieronymus fordításában.” In Szent
  Jeromos: Nehéz a léleknek nem szeretni. Budapest: Helikon, 154–183.

ÓRIGENÉSZ 1997: Az imádságról és a vértanúságról (Ókeresztény írók 14), Budapest: Szent István
  Társulat.

ÓRIGENÉSZ 1998: „A húsvétről 1–2.” In Az egyházatyák beszédei Krisztus-ünnepekre II: A húsvéti
  ünnepkör. Budapest: 533–544.

ÓRIGENÉSZ 1999: A betű öl, a szellem éltet. Tizenhat homília a Teremtés könyvéhez. Budapest: Paulus
  Hungarus–Kairosz.

ÓRIGENÉSZ 2003: A princípiumokról. Budapest: Paulus Hungarus–Kairosz.

ÓRIGENÉSZ: 1993: Kommentár az Énekek énekéhez. Budapest: Atlantisz.

OSBORN E. 2001: Tertullian. First Theologian of the West. Cambridge.

OSBORN E. F. 2001: Irenaeus of Lyons. Cambridge.

PERCZEL ISTVÁN 1999: Isten felfoghatatlansága és leereszkedése. Szent Ágoston és Aranyszájú Szent
  János metafizikája és misztikája. Budapest: Atlantisz.

PERRIN M. 1981: L’homme antique et chrétien. L’anthropologie de Lactance – 250–325, Paris.

PSZEUDO-DIONÜSZIOSZ AREOPAGITÉSZ 1988: Az isteni nevekről. 4. fejezet In Redl Károly (szerk.) Az
  isteni és emberi szépről. Források a késő antik és a középkori esztétika történetéhez. Budapest:
  Gondolat, 184–189.

PSZEUDO-DIONÜSZIOSZ AREOPAGITÉSZ 1994: A mennyei hierarchiáról. In Vidrányi Katalin (szerk.) Az
  isteni és az emberi természetről I–II., Budapest: Atlantisz, II/213–258.
PSZEUDO-DIONÜSZIOSZ AREOPAGITÉSZ 1994: Misztikus teológia. In Vidrányi Katalin (szerk.) Az isteni és
  az emberi természetről I–II., Budapest: Atlantisz, II/259–265.

RICEOUR P. 1983: Temps et récit. I. tome, Paris.

RIST J. 1994: Augustine. Ancient Thought Baptized. Cambridge.

ROQUES R. 1954: L’Univers dionysien. Structure hierarchique du monde selon le Pseudo-Denys. Paris:
  Aubier.

RUDOLPH K. 1977: Die Gnosis. Wesen und Geschichte einer spätantiken Religion. Göttingen:

RUGÁSI GYULA (szerk.) 1990: Jézus rejtett szavai. Budapest.

RUNIA D. 1986: Philo of Alexandria and the Timaeus of Plato. Leyden.

SCHOCKENHOFF E. 1990: Zum Fest der Freiheit. Theologie des christlichen Handelns bei Origenes.
  Darmstadt.

SOMOS RÓBERT 2001: Alexandriai teológia. Budapest: Paulus Hungarus–Kairosz.

SPANNEUT M. 1957: Le stoicisme des pères de l’Eglise. Paris.

SPANNEUT M. 1969: Tertullien et les premiers moralistes africaines. Paris.

STEINER H. 1989: Das Verhältnis Tertullians zur Antiken Paideia. St. Ottilien.

STRITZKY M. B. VON 1973: Zum Problem der Erkenntnis bei Gregor von Nyssa. Münster.

STUMP E. 2001: „Augustine ont the free will.” In Stump E. – Kretzmann N. (szerk.) Cambridge
  Companion to Augustine. Cambridge.

Tertullianus művei. (Ókeresztény írók 12.), Budapest: Szent István Társulat, 1986.

TÓTH JUDIT 2006: Test és lélek. Antropológia és értelmezés Nüsszai Szent Gergely műveiben. Budapest:
  Kairosz.

TRIGG J. W. 1985: Origenes. The Bible and Philosophy in the Third-century Church. Atalanta.

VANNESTE J. 1959: La mystère de Dieu. Essai sur la structure rationelle de la doctrine mystique du
  Pseudo-Denys l’Aréopagite. Bruges: Desclée de Brouwer.

VANYÓ LÁSZLÓ (szerk.) 1984: II. századi görög apologléták. Budapest: Szent István Társulat.

VÖLKER W. 1952: Der wahre Gnostiker nach Clemens Alexandrinus (Texte und Untersuchungen zur
  Geschichte der altchristlichen Literatur), Berlin.

VÖLKER W. 1958: Kontemplation und Ekstase bei Pseudo-Dionysius Areopagita Wiesbaden.

WLOSOK A. 1960: Lactanz und die Philosophische Gnosis. Untersuchungen zur Geschichte und
 Terminologie der gnostischen Erlösungsvorstellung. (AHAW) Heidelberg.

WOLFSON J. PHILO 1947: Fondation of Religious Philosophy in Judaism, Christianity and Islam.
 Cambridge.

YOUNG FR. 1999: „Greek Apologists of the Second Century.” In Edwards M. – Goodman M. – Price
  S. 1999: 81–104.
3. A középkor filozófiája
A történetírás nagyjából az 500–1500 közötti ezer évet nevezi középkornak. A kifejezést reneszánsz
tudósok kezdték használni arra az időszakra, amely a klasszikus ókori kultúra és annak újjászületése
közé esik. Miután kulturálisan magasabb rendű korok közötti átmeneti periódust jelölt, a szónak
születésétől fogva pejoratív konnotációi voltak. Ezt Petrarca óta a középkorhoz kapcsolódó
metaforika („sötét”) is erősítette.

      Az alábbiakban a „középkor” kifejezést az említett időszakra utaló egyszerű leíró terminusként
fogom használni. A középkor filozófiája kapcsán kerülni fogom bizonyos kifejezések használatát, mert
rendkívül gazdag, ám reménytelenül konfúz a jelentésük. Ilyen mindenekelőtt a „skolasztika”.
Számtalan tanulmány és egy nagy monográfia született, amely ezt a fogalmat vizsgálta. Megkísérelték
olyan definícióját adni, amelynek alapján értelmesen használhatjuk több száz év – alapvetően
egységesnek tekintett – filozófiájára és teológiájára. Az efféle meghatározások azonban – ha
egyáltalán járhatnak bármiféle haszonnal – részletes historiográfiai vizsgálódásokat feltételeznek, s
erre a következő fejezetek nem alkalmasak. Egyszerű leíró terminusként, eredeti jelentéséből
következően fogva a „skolasztika” arra utal, hogy a középkorban a filozófiát általában különféle
iskolákban művelték. Ilyesmi azonban a nyugati történelem egyéb periódusaiban is gyakran
előfordult, következésképpen a „skolasztika” ebben az értelemben sem közvetít olyan információt az
olvasó számára, ami miatt használni kellene. Kizárólag említem, ám nem használom azokat a
kifejezéseket (pl. „averroista”, „nominalista”, „heterodox” stb.), amelyek segítségével gyakran a
modern ideológiai mozgalmak küzdelmeinek mintájára írták le a középkori filozófia történetét. Ezek a
kifejezések a hordák nyelvéhez tartoznak, s következésképpen alkalmatlanok olyan komplex
képződmények leírására, mint amilyen a középkori filozófiai gondolkodás volt.

      Az alábbi fejezetekben elsősorban a nyugati, latin nyelvű, 11–15. századi filozófiáról írtam.
Ennek során néhány jellemző probléma elemzésével be szerettem volna mutatni azt a kifinomult
analitikus apparátust, amelyet a 11. századtól kezdve egészen a reneszánszig széles körben
használtak. Ez egyfajta aránytalanságot idézett elő a szövegben. A történeti alapismereteket
tartalmazó és intellektuális pozíciókat röviden ismertető részekhez ugyanis az érveket és ellenérveket
hosszan és részletesen tárgyaló elemző szakaszok kapcsolódtak. Úgy gondoltam azonban, hogy ez
helyénvaló. A filozófiatörténet e kevésbé ismert s talán bizonyos előítéletekkel kezelt időszakának
korrekt megismerését ugyanis semmi sem hátráltatná jobban, mint az, ha azzal az iskolás módszerrel
írnánk le, amely az előítéletek szerint a középkori gondolkodást jellemezte.

3.1. Filozófia a korai középkorban
3.2. Anselmus Cantuarensis (Canterburyi Anselmus;
1033–1109)
3.3. Petrus Abaelardus
3.4. A 12. és 13. századi filozófia Abaelardustól Aquinói
Szent Tamásig
3.5. Aquinói Szent Tamás
3.6. Albertus Magnustól Johannes Duns Scotusig
3.7. Johannes Duns Scotus (1265/66–1308)
3.8. Duns Scotus és Ockham között
3.9. Guillelmus de Ockham (1285 körül–1347)
3.10. Ockham kortársai. Késő középkori filozófia
3.11. Nicolaus Cusanus (1401–1464)
3.1. Filozófia a korai középkorban
3.1.1. Boëthius (475 körül–525)

3.1.2. A korai középkor enciklopédiái és Johannes Scotus Eriugena (kb. 800–kb. 877)

3.1.1. Boëthius (475 körül–525)
Előkelő családból származó magas rangú római államférfi, akinek a munkássága éppen úgy
része a késő antik újplatonikus hagyománynak, mint – hatása révén – a középkori
filozófiának. Nem tudjuk, hogy hol folytatta tanulmányait (lehetséges, hogy Alexandriában),
ám művei azt mutatják, hogy alaposan ismerte a korabeli újplatonizmust és általában a görög
filozófiai hagyományt. A keleti gót uralkodó, Theoderik szolgálatában állt. A magister
officiorum tisztét töltötte be, amely a legjelentősebb kormányzati pozíció volt. Politikai
okokból perbe fogták, bebörtönözték, majd kegyetlenül kivégezték.
      Boëthius azt tervezte, hogy a latin filozófiai irodalmat a görög filozófia színvonalára
hozza. Ehhez latinra kívánta fordítani Arisztotelész és Platón valamennyi filozófiai művét, s
további alapvető filozófiai szövegeket, mint amilyen például az Eiszagógé volt. Ezeket
kommentárokkal kívánta ellátni. Önálló munkákat is készült írni, köztük egy olyat, amely az
arisztotelészi és a platóni filozófia összeegyeztethetőségéről szól.
      A nagy projektumon belül a logikára különös hangsúlyt fektetett, amit az is mutat, hogy
általában két – egy rövidebb és egy hosszabb – kommentárt is írt az Arisztotelész-művekhez.
A kommentárokban a legfontosabb újplatonikus szerző, akire támaszkodott, Porphüriosz volt,
jóllehet helyenként újabb újplatonikus szerzőket is figyelembe vesz (Iamblikhosz és követői).
A következő logikai szövegeket fordította le: Eiszagógé (Porphüriosz), Kategóriák,
Hermeneutika, Első analitika, Topika, Szofisztikus cáfolatok. Nem tudjuk, hogy lefordította-e
a Második analitikát. Kommentárt írt Cicero Topikájához, és önálló művet írt A hipotetikus
szillogizmusokról, A topikus különbségekről, valamint A felosztásról.
      A hipotetikus szillogizmus olyan következtetés, amelynek legalább az egyik premisszája
összetett. Például: ha nappal van, akkor világos van; nincs világos; tehát nincs nappal. A
hipotetikus szillogizmusok boëthiusi kezelése nem tekinthető teljes mértékben kielégítőnek,
mivel nem kezeli elkülönítetten az arisztoteliánus terminuslogikát és a sztoikus eredetű
kijelentéslogikát. A „topikus különbségek” olyan érvelési típusok, amelyek – az arisztotelészi
dialektika hagyományának megfelelően – plauzibilis argumentumok megszerkesztéséhez
segítenek hozzá. A topika széles körben alkalmazható módszer volt, többek között a jogi és
politikai érvelés közegében. Boëthius logikai műveiben nemcsak a mai értelemben vett
logikai problémákat tárgyalt, hanem metafizikai kérdéseket is, mint amilyen az
univerzáléprobléma.
      Az univerzálékkal kapcsolatban azt állítja, hogy azok – mivel meghatározásuknál fogva
több dolog számára közösek – nem léteznek ténylegesen (lásd 3.3.5.2.). Ebből arra
következtet, hogy az értelemben vannak. Az univerzálék értelmi fogalmakként való
értelmezése a következő problémát veti föl. Vagy van olyasvalami, ami alapjául szolgál az
értelem univerzális fogalmának (res subiecta), vagy nincs. Az első esetben feltételezzük, hogy
az univerzálé (például „az ember”) ténylegesen létezik, amit pedig már elvetettünk. A
második esetben viszont úgy tűnik, hogy az univerzálé olyan üres fogalom, amelynek a
segítségével egyáltalában nem értünk meg semmit, mivel egyetlen egyedi dolgot sem
ragadunk meg általa (PL 64: 84A). Boëthius megoldása egyfajta absztrakcióelmélet. Az
univerzálék ugyan nem reprezentálnak egyetlen egyedi dolgot sem, de mégsem üres
fogalmak. Az elme ugyanis képes arra, hogy elkülönítse a dolgok testetlen természetét (a
fajokat és a nemeket) az egyes dolgok fizikai jellemzőitől, s önállóan és tisztán, mint
önmagában vett formát tekintse ezeket (PL 64: 85A). Boëthius hasonlata és példája szerint a
geometriai alakzatok sem léteznek a fizikai dolgoktól elkülönülten, a matematikus fogalmai
mégsem üresek.
      Boëthius – korának római előkelőihez hasonlóan – keresztény volt. Filozófiai munkái
mellett öt rövid teológiai értekezést is írt. A negyedik értekezésben a keresztény hittételek
tömör foglalatát adja. A többiben jelentős szerephez jut Boëthius filozófiai (és matematikai:
lásd 3.4.11.) műveltsége. A szentháromságtani és krisztológiai értekezéseiben (I., II., valamint
V.) az arisztotelészi kategóriaelmélet és fizika alapelveit használja a keresztény tanítás
tartalmának pontos artikulációjához. A krisztológiai értekezésben középutat keres a
monofizita („Krisztusban egy személy és egy természet van”) és a nesztoriánus („Krisztusban
két természet és két személy van”) álláspont között. Boëthius megoldása szerint Krisztusban
két természet és egy személy van. Fejtegetésében kulcsfontosságú a személy fogalma: „az
eszes természet egyedi fennállása” (naturae rationabilis individua substantia; Boëthius 1973:
84). A logikai fogalmi apparátus segítségével Boëthius szerint bizonyos mértékig a
legnehezebben kezelhető teológiai problémák is megvilágíthatók. Ilyen a keresztény
tanításnak az az alaptézise, mely szerint Isten egy szubsztancia és három személy. Ennek
értelmezése során Boëthius két dologra hivatkozik. Az egyik: a reláció nem változtatja meg a
dolog szubsztanciáját (például nem sokszorozza meg a dolgot). A másik: a teremtett dolgok
világában vannak reflexív relációk (például az egyenlőség és az azonosság). Az apaságot és a
fiúságot például az isteni lényeg esetében az efféle relációk mintájára kell elképzelni, azaz
Isten vonatkozásában igaz az a teremtett dolgok körében hamis állítás, hogy egy adott dolog
önmaga vonatkozásában lehet apa is és fiú is.
      Fogsága idején Boëthius a consolatio tradicionális irodalmi műfajában fogalmazta meg
filozófiai testamentumát. Ebben a különös erejű szövegben a prózában írt fejtegetést
versbetétek tarkítják. A mű fikciója szerint Boëthiust a cellájában egy tiszteletet parancsoló
nőalak – a Filozófia – látogatja meg. A sorscsapásoktól sújtott filozófust a Filozófia először
arról győzi meg, hogy azok a javak, amelyeknek elvesztéséről panaszkodik, nem valódi javak.
Az élet valódi javait, amilyenek például az erények, barátok, mindez nem érinti. Az abszolút
értelemben vett jó Istennel azonos, aki felé minden dolog törekszik. Isten jósága azonban
egyúttal azt is jelenti, hogy az isteni Gondviselés irányítja a világ eseményeit. Ebben a
rendezett univerzumban minden eseménynek értelme van, és minden esemény jó célt szolgál,
még akkor is, ha ez nem nyilvánvaló számunkra. Istennek tökéletes ismerete van az
univerzumról, beleértve az egyedi dolgokat, eseményeket és tényállásokat is. Az isteni
mindentudás azonban veszélyeztetni látszik az emberi akarat szabadságát.
      Boëthius a következőképpen fogalmazza meg a problémát. Ha Isten előre tud mindent és
a tudás fogalmából következően tévedhetetlen, akkor szükségszerűen történik mindaz, amit
előre tud, következésképpen nem létezik szabad akarat. Ha viszont a jövő nyitott abban az
értelemben, hogy szabad döntéseinken alapuló cselekedeteinkkel megváltoztathatjuk, akkor
Isten nem rendelkezik tévedhetetlen tudással a jövőbeli dolgokat illetően (Boëthius 1979:
129).
      Boëthius megoldása a problémára azon az alapelven nyugszik, hogy azt, amit tudunk,
nem a megismerendő tárgy hatóképessége és a természete határozza meg, hanem a
megismerőképessége (Boëthius 1979: 137; V, 4, 24–25). Egy és ugyanazon tárgyat
különbözőképpen ragad meg az érzékelés, a képzelet, az értelem és az ész. Ezek a képességek
hierarchikus rendet alkotnak, amennyiben a magasabb rendűek magukban foglalják az
alacsonyabb rendűeket. A felfogás magasabb rendű formái olyasminek a megragadására is
képesek, amire az alacsonyabb rendű képességek nem, miközben a nekik megfelelő módon
megragadják azt, amit az alacsonyabb rendű képességek fölfogtak. Erre való tekintettel
Boëthius szerint nem állíthatjuk, hogy az emberi gondolkodásnál magasabb rendű
felfogóképesség kizárólag úgy ismerheti meg a jövőbeli dolgokat, ahogyan azt a mi
gondolkodásunk teszi (Boëthius 1979: 141; V, 5, 8).
      Minthogy a tudást a megismerő természete határozza meg Boëthius alapelve szerint,
ezért az isteni tudást az isteni természet határozza meg. Boëthius ennélfogva az isteni
természet („az isteni szubsztancia státusza”) elemzése révén kíván következtetni arra, hogy mi
jellemzi Isten előretudását. (Boëthius 1979: 142–143; V, 6, 1).
      Az isteni szubsztancia státusza az örökkévalóság. Isten örökkévalósága Boëthius szerint
nem azt jelenti, hogy Isten végtelenül hosszú ideig, „a határtalan életen át” létezik, ahogyan a
Boëthius-szöveg szerint Arisztotelész és Platón is gondolta a világról. Boëthius a
következőképpen definiálja az isteni örökkévalóságot: „az örökkévalóság a határok közé nem
szorítható élet teljességének egyszerre való és tökéletes birtoklása” (aeternitas igitur est
interminabilis vitae tota simul et perfecta possessio; Boëthius 1979: 142–143; V, 6, 4; a
fordítást módosítottam – B. G.). Az atemporális örökkévalóság fogalmához lásd Plótinosz
III.7.1–6 (vö. 1.6.1.2.).
      Az „élet” arra utal, hogy nem élő atemporális létezők (mint pl. a számok) nem lehetnek
örökkévalóak abban az értelemben, ahogyan Isten az. Az élet teljességének „egyszerre való és
tökéletes birtoklása” pedig arra, hogy Isten egyetlen pillanatban ragad meg mindent, időbeli
szukcesszivitás nélkül. Ez a pillanat az örökkévaló jelen, amit a keletkező és pusztuló dolgok
jelen ideje csupán imitálni képes (Boëthius 1979: 143–144; V, 6, 12–13).
      A dolgok jelen idejű isteni szemlélete azonban úgy tűnik, azt implikálja, hogy a dolgok,
amelyeket Isten szemlél, egyidejűek. Az időbeli dolgok egyidejűsége ugyanis tranzitív
reláció. Ha a egyidejű b-vel, és b egyidejű c-vel, akkor a egyidejű c-vel. Az isteni
örökkévalóság és az időbeli dolgok viszonya azonban nem tranzitív, mert Isten akkor is
egyidejű b-vel és c-vel, ha azok nem egyidejűek egymással. Az örökkévalóság-idő
egyidejűséget az jellemzi, hogy az idő minden pillanata egyidejű az örökkévalósággal, de az
idő egyetlen pillanata sem egyidejű egy másik pillanattal (Stump–Kretzmann 1981: 434–440).
      Ennek alapján Boëthius megoldása a következő. A kontingens tényállásokkal
kapcsolatban Boëthius szerint a szükségszerűség kétféle értelmét kell megkülönböztetnünk.
Az egyiket egyszerű szükségszerűségnek nevezi (necessitas simplex). Így például minden
ember szükségszerűen halandó, mivel az emberi természet szigorúan implikálja a
halandóságot. A szükségszerűség másik fajtája feltételes (necessitas condicionis). Ez a
szükségszerűség nem abszolút, hanem temporálisan relatív, vagyis arra az időpontra
vonatkozik, amelyben az illető kontingens tényállás fennáll.
      A feltételes szükségszerűség vonatkozásában Boëthius Arisztotelészre támaszkodik.
Arisztotelész szerint a jelen bizonyos értelemben szükségszerű: „ami van, az szükségszerűen
van akkor, amikor van, és ami nincs, az szükségszerűen nincs, amikor nincs. Viszont nem
szükségszerűen van minden, ami van, és nem szükségszerűen nincs minden, ami nincs. Mert
nem ugyanaz az, hogy minden ami van, szükségszerűen van, amikor van, meg hogy
egyszerűen szükségszerűen van” (19a23–27). A szükségszerűség ilyen értelmezése szerint
szükségszerű az, hogy akkor, amikor valaki sétál, az illető sétál, és nem éppen valami mást
csinál. Ez azonban nem jelenti azt, hogy akkor, amikor az illető sétál, szükségszerűen
sétál, hiszen csinálhatna bármi mást is.
     Boëthius azt állítja, hogy az isteni ismeret kontingens tárgyai, az időbeli események az
isteni tudásra vonatkozóan szükségszerűek, önmagukban azonban kontingensek. Ez azt
jelenti, hogy szükségszerű az, hogy ha Istennek tudása van a kontingens eseményekről, akkor
azok bekövetkeznek. Ám az, hogy Istennek tudása van a kontingens eseményekről, nem
implikálja, hogy ezek szükségszerűen következnek be. Az örökkévalóság boëthiusi
értelmezésének megfelelően Isten „mintegy a dolgok csúcsáról” lát rá az események
összességére, melyek számára mind jelenvalóak, ám nem az eseményeket szemlélő Isten
tudása határozza meg, hogy a szabad döntés következményeként előálló kontingens
események hogyan következnek be (V, 6, 1979: 145).
     Isten azonban – az újplatonikus és a keresztény felfogás szerint egyaránt – nem csupán
szemlélője az eseményeknek, hanem forrása és irányítója is. Ezzel azonban nehezen
egyeztethető össze az eseményeket az örök jelenben ártatlanul szemlélő Isten képe, amely az
isteni előretudás és a szabad akarat boëthiusi tárgyalásából kibontakozik. Minthogy Boëthius
volt az egyik legjelentősebb keresztény filozófiai és teológiai autoritás, a középkorban némi
zavarodottságot keltett az, hogy A filozófia vigasztalása semmiféle utalást nem tartalmaz a
keresztény hitre. Ezt a problémát időnként úgy oldották meg, hogy a Filozófiát Krisztussal
azonosították.
     Boëthius fordításai, kommentárjai és monográfiái alapvető szerepet töltöttek be a 12.
századi filozófiában és teológiában (lásd 3.4.). A 13. századtól az újabb Arisztotelész-
fordítások és kommentárok ismertté válásával a szerepük némiképpen csökkent, de a
középkor folyamán végig használták őket. A filozófia vigasztalása az említett szövegeknél
jóval szélesebb körben hatott. A szövegnek köznyelvi fordításai is készültek, s hatott többek
között Dantéra, Boccaccióra és Chaucerre is.

3.1.2. A korai középkor enciklopédiái és Johannes Scotus
Eriugena (kb. 800–kb. 877)
Boëthius közvetlen követője Theoderik alatt a magister officiorum hivatalában Cassiodorus
(490 körül–590 körül) volt. Politikai karrierjének lezárulta után Cassiodorus megalapította a
Vivarium nevű kolostort, amely a klasszikus szövegek áthagyományozásának egyik
legfontosabb központjává vált. Fő műve, az Institutiones című enciklopédikus összefoglalás
volt, amely a filozófiára és logikára is kitért, bár eredeti gondolatokat nem tartalmazott.
Cassiodorus művét a korai középkorban széles körben ismerték és használták.
      A vizigótok által uralt Hispániában Sevilla püspöke, Isidorus (560 körül–
636) megalkotta szómagyarázatokra épülő művét, az Etymologiae-t, amely többek között a
logikával és filozófiával kapcsolatban is megad bizonyos alapvető tudnivalókat. A műnek
több mint ezer kézirata ismert.
      A korai középkor legjelentősebb, ám hatását tekintve az előző két szerzőhöz semmiképp
nem hasonlítható gondolkodója Johannes Scotus Eriugena volt. Eriugena 800 körül született
az Ír-sziget területén. Egy utalásból tudjuk, hogy 850 táján Kopasz Károly király (†877)
udvarában tartózkodott. (Brennan 1986: 427). Ebben az időben történt az, hogy fölkérték arra,
hogy fejtse ki véleményét a kettős predesztináció problémájával kapcsolatban (Chappuyns,
111, Moran, 29). A vita egy Gottschalk nevű szerzetes predesztinációval kapcsolatos nézetei
kapcsán robbant ki. Gottschalk azt állította, hogy Ágoston álláspontja szerint a
predesztinációnak két aspektusa van: egyrészt a predesztináltakra, másrészt pedig a
kárhozottakra vonatkozik. A kortárs egyházi vezetők úgy látták, hogy ez egyfajta teológiai
fatalizmust implikál. Eriugena a De divina praedestiantionében azonban azt állítja,
hogy előretudásról vagy eleve elrendelésről csupán a szó nem tulajdonképpeni
értelmében (abusive) beszélhetünk (Eriugena 1978: 55–61). Isten örökkévaló, az említett
kifejezések azonban az időbeli létezés perspektíváját feltételezik. A rossz értelmezése során is
a spekulatív újplatonikus metafizikai hagyományra támaszkodik. Ennek alapján a bűn és a
büntetés egészen sajátos értelmezését adja. A bűnös Istentől a nemlét felé fordul, és minden
törekvése arra irányul, hogy elmerüljön a semmiben. Isten jósága azonban megakadályozza,
hogy elérhesse célját. Éppen ebben áll azonban a büntetése, mivel kívánsága nem teljesülhet
be. Eriugena értekezését – mind módszerének, mind pedig téziseinek tekintetében – erős
támadások érték a kortársak részéről.
     Fő műve, a Periphüszeón a Teremtés könyvének első három fejezetéhez kapcsolódik, de
nem csupán exegetikus, hanem egyszersmind nagyszabású szisztematikus mű. Eriugena
metafizikai felosztása szerint Isten teremtő és teremtetlen, az intelligibilis világ teremtett és
teremtő, a természet teremtett és nem teremt. A negyedik lehetséges kombinációt (teremtetlen
és nem teremtő) Eriugena ismét Istenre vonatkoztatja mint a mindenség céljára. A világ
Eriugena szerint Isten megjelenése (theophania), a valóság alsóbb fokai dinamikusan
bontakoznak ki Istenből és térnek vissza hozzá. Ennek a folyamatnak Eriugenánál időbeli és
eszkatológiai vonatkozásai is vannak. E metafizikai dinamizmus modelljét Eriugena
Dionüsziosz Areopagitésznél és Maximosz Confessornál találta meg, akik a pogány görög
újplatonikusokból, elsősorban Prokloszból merítenek. A műben a felosztás és az
egybefoglalás platóni fogalmait metafizikailag értelmezi.
     Eriugena művét 855-ben és 859-ben zsinati határozattal elítélték. Fő művét,
a Periphüszeónt is elítélte 1225-ben egy pápai bulla. Mindez hozzájárulhatott ahhoz, hogy
Eriugena teoretikus munkája csekély hatást gyakorolt a középkori gondolkodásra. Főképp a
keleti teológia egyik korai közvetítőjeként ismerték.

3.2. Anselmus Cantuarensis (Canterburyi Anselmus; 1033–
1109)
3.2.1. Eadmer

3.2.2. Vándorévek és Bec

3.2.3. A Monologion és a Proslogion

3.2.4. A hit és a tudás

3.2.5. Az ontológiai istenérv

3.2.6. Anzelm mint canterburyi érsek. A késői írások

3.2.1. Eadmer
Anzelm életével és működésével kapcsolatban a legfontosabb forrásunk a bencés Canterburyi
Eadmer Anzelm-életrajza. Eadmer 1079-től fogva ismerte Anzelmet, s 1092/93 után
közvetlen, mindennapos kapcsolatban állt vele. A Vita Sancti Anselmi című írása Anzelm
életének a személyes részével, a Historia Novorum pedig a politikai szereplésével
foglalkozott.
     A két mű jelentős részben Eadmer Anzelmmel folytatott beszélgetésein, valamint olyan
eseményeken alapult, amelyekben maga Eadmer is részt vett. Viszonylag kevés bennük a
hagiográfiai elem. Eadmer csak Anzelm halálát követően egészítette ki a Vitát egy Anzelm
csodáit összefoglaló könyvecskével (Eadmer 1972: 152–171).
      Anzelm életével és működésével kapcsolatban további alapvető forrást jelentenek
Anzelm levelei, amelyek három nagy gyűjteményben maradtak fönn Eadmer, William of
Malmesbury, valamint Boso, beci apát 1120–30 közötti fáradozásainak köszönhetően
(Southern 1990: 459–481).
      Eadmer beszámolóinak karaktere az 1100 utáni időszak vonatkozásában megváltozott.
Ebben az évben ugyanis Anzelm – fölfedezvén, hogy Eadmer rögzíti a vele kapcsolatos
információit – néhány napos mérlegelést követően úgy rendelkezett, hogy Eadmer semmisítse
meg azokat a quaterniókat, amelyek tartalmazták az anyagot. Anzelm döntése nem tartalmi
vagy stiláris kifogásokon alapult, hiszen Eadmer megbízható forrás volt, s az 1100 előtti
időszakra vonatkozó beszámolót a döntését megelőző napokban maga Anzelm auktorizálta.
      Eadmer azonban úgy döntött, hogy engedelmeskedik is és egyúttal meg is tagadja az
engedelmességet. A füzetkéket rendben megsemmisítette, ám ezt megelőzően a tartalmukat
átmásolta más füzetekbe (Eadmer 1972: 150–151). Ezt követően természetesen nem
dolgozhatott tovább azzal a módszerrel, amivel a korábbiakban, s ez beszámolóinakjellegén
látszik is (Southern 1990: 413–414).

3.2.2. Vándorévek és Bec
Canterburyi Anselmus 1033-ban született az Augustus császárról elnevezett északnyugat-
itáliai Aostában (Augusta Praetoria), az Alpokban. A város ekkoriban a Burgundiai
Királysághoz tartozott. Aosta nem volt nagy város, de Európa egyik legfontosabb útvonalának
stratégiai pontján állt, s volt apátsága és katedrálisa. Anzelmnek a családja valószínűleg helyi
karriert szánt. Ez a kanonokságot vagy szerencsésebb esetben a helyi püspöki posztot
jelenthette volna.
      Anzelm azonban 1056 körül, édesanyja halálát követően elhagyta a szülővárosát. Közel
három évig Burgundiában és francia földön („Francia”) tartózkodott. Valószínű, hogy itt
megfelelő mestert keresett magának, ám nem talált. Ezért Normandiába, a beci apátságba
ment, ahol egy „igen jó ember” iskolájához csatlakozott. (Eadmer 1972: 6–8; Southern 1990:
11–12).
      Anzelm honfitársa, Paviai Lanfrancus (kb. 1005–1089) már mintegy tizenöt éve vezette
híres és sajátos kolostoriskoláját. Ez az iskola abban tért el a többi kolostoriskolától, hogy
nemcsak olyanokat oktatott, akik szerzetesek kívántak lenni, hanem külső hallgatókat is, ami
– tekintettel a megnövekedett bevételekre – jelentősen előmozdította Bec fejlődését (Evans
1989: 4; 2004: 8; Southern 1990: 29). Ez természetesen Bec könyvtárának a fejlődését is
jelentette, ahol a patrisztikus teológiai és a filozófiai szövegek jelentős gyűjteménye jött létre
az 1050-es évekre (Gasper 2004; Southern 1990: 43; 53–59).
      Anzelm csatlakozott Lanfrancus iskolájához, s alapos logikai, retorikai és teológiai
képzésben részesült. Lanfrancus különösen grammatikai, logikai és retorikai tudásáról volt
híres, de a Pál leveleihez fűzött kommentárja azt mutatja, hogy grammatikai és logikai
ismereteit a teológiában is alkalmazta. A trivium tudományainak s mindenekelőtt a logikának
a teológiai problémák elemzése során történő használata mintául szolgálhatott a fiatal Anzelm
számára. Lanfrancus Anzelmet hamarosan az oktatásba is bevonta.
      Anzelm huszonhat évesen érkezett Becbe, és huszonhét évesen – további életútjával
kapcsolatos vívódásait és a lehetőségek előnyeit és hátrányait illető mérlegeléseit követően –
részben Lanfrancus, részben pedig Maurilius, roueni érsek tanácsára szerzetes lett (Eadmer
1972: 10–11).
      Amikor 1063-ban Lanfrancus elhagyta Becet és Caenbe ment, Anzelm lett Bec perjele.
Az a „nagyobb szabadság”, amelyre így szert tett (Eadmer 1972: 12), még inkább lehetővé
tette, hogy – a szerzetesi élet alapelveinek megfelelően – az isteni természet mind
tökéletesebb megismerésének szentelje magát. Eadmer leírja Anzelm intencióját, minden
bizonnyal magának Anzelmnek a visszaemlékezései alapján. E beszámoló szerint Anzelm
szilárdan meg volt győződve arról, hogy a Szentírás nem tartalmaz semmi olyat, ami a
legkisebb mértékben is eltérne az igazságtól. Ennélfogva minden lelki erejét összpontosítva
arra törekedett, hogy a hite mellett az eszével észlelje (mentis ratione mereretur
percipere) azokat a dolgokat, amelyekről azt gondolta, hogy a Szentírás legmélyén, a
homályban rejtőznek (Eadmer 1962: 12).
     Az apátság könyvtára hozzásegítette Anzelmet ahhoz, hogy – a Szentírás mellett –
megismerkedjék a latin és (latin fordításban) a görög egyházatyák munkáival, s ezzel a
spekulatív teológia terén szélesítse a műveltségét. A legfontosabb teológus Anzelm számára
Ágoston volt. A középkori szerzők nem mindig hivatkoztak a forrásaikra, Anzelm azonban a
végletekig vitte a dolgot. Ágoston volt az egyetlen egyházatya, akit név szerint említ a
műveiben, ami természetesen nem jelentette azt, hogy kizárólag őt olvasta volna (Gasper
2004: 11–12; Southern 1990: 71–87).
     A források azt mutatják, hogy Anzelm gyakori és rendkívül intenzív beszélgetéseket
folytatott szerzetestársaival. Ezek a beszélgetések (ahogyan arra maga Anzelm is utalt
a Monologion előszavában) alapjául szolgáltak annak, amit később az isteni természettel
összefüggő problémákkal kapcsolatban írásban kifejtett.
     Anzelm az 1070-es évek elején kezdte írásait publikussá tenni (Southern 1990: 68). Első
nyilvános munkái nem teoretikus művek voltak. 1072-ben egy levelében, amelyet Hódító
Vilmos lányának, Adelaide-nek írt, utal rá, hogy a levélhez csatolt hat imádságot és egy
elmélkedést (Southern 1990: 91–93). A későbbiekben számos effélét írt, s ezeknek a
szövegeknek a gyűjteménye – olyan, Anzelm halála után keletkezett kiegészítésekkel,
amelyek tompították az eredeti szövegek személyességét és átszellemültségét – rendkívül
népszerű volt az egész középkor folyamán. A gyűjteményt maga Anzelm 1104-ben lezárta, s
elküldte Tusculumi Matildnak, aki az invesztitúra körüli viták során a kúria jelentős
támogatója volt (Pächt 1956: 70–71; Southern 1990: 111–112).
     Eadmer Anzelm írásainak címét és időrendjét közlő listája, valamint egyéb
megfontolások alapján a legtöbb szakértő úgy gondolja, hogy Anzelm első teoretikus műve az
1076-ban keletkezett Monologion volt (Schmitt 1932; Hopkins 1972: 9–16; Evans 1989: 6).
R. W. Southern mindazonáltal a De grammatico című dialógust korábbra datálja, méghozzá
az 1260–63 közötti időszakra (Southern 1990: 65).
3.2.2. Vándorévek és Bec



3.2.3. A Monologion és a Proslogion
A Monologion 1076-ban, a Proslogion pedig 1076–1078 között keletkezett. Habár a két
szöveg nem száraz teoretikus irat (a Monologiont maga Anzelm elmélkedésnek nevezi),
intellektuálisan mégis sokkal ambíciózusabbak, mint a korábbi és későbbi épületes írások.
      A Monologion ról Eadmer a következőket írja: ebben a kis könyvben – figyelmen kívül
hagyva a Szentírás minden autoritását – egyedül az ész segítségével (sola ratione) vizsgálta és
oldotta meg azt a kérdést, hogy mi Isten. S legyőzhetetlen érveléssel (invincibili
ratione) bebizonyította, hogy Isten természete azonos azzal, s nem is lehet más, mint amit az
igaz hit tart róla (Eadmer 1962: 29).
      A sola ratione fordulat a Monologion első fejezetéből származik. Az írás előszavában
Anzelm részletesebben is ír arról, hogy mit ért az egyedül az ész segítségével történő
vizsgálódás alatt: „semmit ne a Szentírás tekintélye fogadtasson el benne [ti. a könyvben],
hanem mindannak igazát, amit az egyes vizsgálódások végkövetkeztetése állít, az ésszerű
érvelés kényszerítő szükségszerűsége (rationis necessitas) is igazolja röviden, és az igazság
fénye is mutassa nyilvánvalónak, mégpedig világos stílusban, közérthető előadásmódban,
egyszerű gondolatmenettel” (Anselmus 1968 I: 7; Anzelm 2001: 42).
      A Proslogion előszava szerint a Monologion például szolgált „a hit ésszerű
megokolásának (ratio fidei) szentelt elmélkedésre”, s Anzelm jelzi, hogy eredetileg ezt a
címet adta az írásnak: „Példa a hit ésszerű megokolásának szentelt elmélkedésre” (Anselmus
1968 I: 93–94; Anzelm 1983: 10; Anzelm 2001: 165–167). Úgy tűnik azonban, hogy Anzelm
nem volt minden tekintetben elégedett a Monologionnal. Számot vetvén ugyanis azzal, hogy
a Monologion több érv összefüggő láncolatából áll (considerans illud esse multorum
concatenatione contextum argumentorum), kutatni kezdett egyetlen olyan érv után, amely
önmagán kívül semmi másra nem szorul ahhoz, hogy bizonyítottnak tekintsük (unum
argumentum, quod nullo alio ad se probandum quam se solo indigeret), és amely önmagában
is elégséges annak bizonyítására, hogy Isten valóságosan létezik, és hogy ő a legfőbb jó [...]”
(Anselmus 1968 I: 93; némiképp eltértem a rendelkezésre álló magyar fordításoktól – B. G.;
vö. Anzelm 1983: 10; Anzelm 2001: 165–166). Ennek az argumentumnak a fölfedezése adott
alkalmat Anzelm számára a Proslogion megírására.
      A Proslogion sem ezzel a címmel készült Anzelm előszava szerint. Eredeti címe ez volt:
„A megértés felé törekvő hit” (fides quaerens intellectum). Anzelm a következőképpen ír
erről: „Nem próbálok, Uram, a mélységedbe hatolni, hisz értelmem nem érhet odáig; csak arra
vágyom, hogy valamennyire megérthessem igazságodat, amelyben hisz és amelyet szeret az
én szívem. És nem azért akarom megérteni, hogy higgyek, hanem azért hiszek, hogy
megérthessem (credo ut intelligam). Mert abban is hiszek, hogy „nem fogom megérteni, ha
nem hiszek.” [...] Ezért Uram, aki értelemmel ajándékozod meg a hitet, add meg nekem, hogy
– amennyire jónak ítéled – értelmemmel is felfogjam, hogy létezel, amiként hisszük, és hogy
az vagy, ami hitünk szerint vagy” (Anselmus 1968 I: 100–101; Anzelm, 1983: 10; Anzelm
2001: 174–175).
      Általános az a nézet, hogy a „megértés felé törekvő hit” és a „hiszek, hogy érthessek”
fordulatok frappáns módon foglalják össze Anzelm teológiai programját (Henry 1967:
6; Hopkins 1972: 38–39 Southern 1990: 126). Ezek a fordulatok a hit és a tudás (vagy
pontosabban: a vallásos hittartalmak és a természetes úton megszerezhető tudás) kapcsolatára
utalnak. Ezt az anzelmi gondolkodás, de ezen túlmenően általában a középkori filozófia és
teológia egyik legfontosabb témájának szokták tekinteni.

3.2.4. A hit és a tudás
Mi jellemzi ezt a kapcsolatot Anzelmnél? Két dolog nyilvánvalónak tűnik. Az egyik az, hogy
Anzelm, ahogyan korábban Ágoston, nem gondolta, hogy racionális argumentumok
segítségével alátámaszthatóak a hitigazságok. A másik viszont az, hogy – mint láthattuk –
Anzelm szerint a hit megléte nem teszi fölöslegessé a filozófiai vagy természetes teológiai
argumentációt. Sőt, 1Pét 3,15 alapján Anzelm úgy gondolta, hogy a hit alapjainak a megértése
– amennyire ez lehetséges – minden keresztény ember számára kötelező (Cur Deus homo;
Miért lett Isten emberré?, vö. Anselmus 1968: II, 47; Anzelm 1993: 50).
      A hit alapjainak megértése ebben a kontextusban annak kimutatását jelenti, hogy
bizonyos hittételek pusztán józan ésszel is beláthatók, míg mások legalábbis nem mondanak
ellent a józan észnek. Anzelm úgy gondolta továbbá, hogy egyes hitigazságok lehetnek olyan
tisztán filozófiai érvelések premisszái, amelyek konklúzióját éppen úgy el kell fogadnunk,
mint bármilyen helytálló érvelését.
      Nem könnyű azonban megmondani, hogy mit jelent az: hiszek, hogy érthessek, ha ezt a
formulát úgy értjük, hogy a hit episztemológiai értelemben elsődleges a megértéssel szemben.
Márpedig úgy látszik, hogy – Ágostonhoz hasonlóan – Anzelm így értelmezi a dolgot.
A Levél az Ige megtestesüléséről című írásában (1092–94) például ezt írja: „Nem véletlenül
mondogatom: »aki nem hisz, nem fog érteni« [...] az értelmes lélekrész nem csupán a
magasabb rendű igazságokhoz való felemelkedéstől van elzárva a hit híján és az isteni
parancsok iránti engedelmesség nélkül, hanem az értelem [...] is zsugorodik” (Anselmus
1968 II: 9; Anzelm 1993: 15). Hasonló megfogalmazásokat egyéb helyeken is találunk
Anzelmnél, aki – Ágostonhoz hasonlóan – gyakran hivatkozik a probléma kapcsán Ézsaiás
prófétára.
„A megértésre törekvő hit” és a „hiszek, hogy érthessek” fordulatok ágostoni
reminiszcenciákkal rendelkeznek. Ágoston gyakran idézi Iz 7,9-et, méghozzá a
következőképpen: „Ha nem hisztek, nem fogtok érteni!” (I1). Ez azonban az eredeti héber
szöveg félrefordítása, amely úgy szólt, hogy „ha nem hisztek, fenn nem maradtok!” (I2).
Ágoston nem tudta, hogy melyik változat felel meg az eredeti hébernek, ám úgy gondolta,
hogy a két szöveg konvergens módon értelmezhető. A hit Ágoston értelmezése szerint
előfeltétele Isten színről színre látásának, ami a megtisztult értelem révén lesz majd lehetséges
az üdvözültek számára. A hit ennélfogva nemcsak a megértésnek, hanem a megmaradásnak,
az örök életnek is az előfeltétele, hiszen hit nélkül Isten örök szemlélése nem volna lehetséges
(De doctrina christiana II, 12).
Ágostont azonban alapvetően (I1) foglalkoztatta. Ezt a hit prioritásaként értelmezte az
értelemmel szemben. A De trinitatéban, amelyre a Monologion előszavában maga Anzelm is
hivatkozik, például a következőt írja (ez lehet az anzelmi megfogalmazás alapja is): „fides
quaerit, intellectus invenit”, „a hit keres, az értelem megtalál” (De trinitate 15, 2). A hit
eszerint megelőzi az értelem tevékenységét. A János evangéliumához fűzött kommentárjának
29. traktátusában Ágoston továbbá a következőképpen értelmezi (I1)-et: „Ha nem jutottál el a
megértéshez, azt mondom: higgy! A megértés ugyanis a hit jutalma. Ne azért törekedj
ennélfogva a megértésre, hogy higgy, hanem azért higgy, hogy megérthess!” (Ergo noli
quaerere intelligere ut credas, sed crede ut intelligas; PL 35, 1630). Fölmerül azonban egy
komoly probléma mindezzel kapcsolatban Ágostonnál, méghozzá exegetikai kontextusban
(Quaestiones XVI in Matthaeum, q. 13, PL 35). Ágoston ugyanis Jn 12,39–40-re hivatkozva
azt állítja, hogy a Jézust Jeruzsálemben hallgatók jelentős része azért nem tudott hinni, mert
megvakította őket az Isten és megkeményítette az ő szívüket. A megvakítás Ágoston szerint a
megértés képességének hiányára utal. Ez azonban, úgy tűnik, ellentmond (I1)-nek. Az
ellenvetés a következőképpen hangzik: ha a megértés előfeltételezi a hitet, ám a hit nem
előfeltételezi a megértést, akkor hogyan lehetséges az, hogy a Jézust hallgatóknak azért nem
lehetett hite, mert nem rendelkeztek megértéssel (‚megvakította őket az Isten’)? Jézus
hallgatósága nem érti meg Jézus paraboláit, ennélfogva nem képes hinni Jézusban. A hithez
szükség van arra, hogy előzetesen rendelkezzünk annak a szimbolikus mentális
reprezentációjával, amiben hinni fogunk.
Ágoston azt válaszolja erre, hogy a megértés, amennyiben követi a hitet, a kimondhatatlan
dolgokra vonatkozik. Ezeknek a megértése nem lehetséges a hit nélkül. Ez szűkebb
értelmezése (I1)-nek, mint a korábbiakban idézett, mivel kizárólag annak a megértésére
vonatkozik, amit racionális úton nem vagyunk képesek megragadni.
      Ha azonban nem tehetünk szert a magasabb rendű igazságokat illető tudásra,
amennyiben nem rendelkezünk hittel, akkor a legkevésbé sem világos, hogy az egyedül az
észre alapozott argumentáció miként volna érthető bárki számára is, aki nem hívő ember, és
hogyan vezethetne a konklúziók elfogadásához. Márpedig nyilvánvaló, hogy Anzelm úgy
gondolja: vizsgálódásait nem a Szentírás tekintélye fogadtatja el és „kényszerítő
szükségszerűséggel” rendelkeznek. Egyértelmű továbbá, hogy mindaz, amit a Monologionban
és a Proslogionban (s majd későbbi művében, a Cur Deus homóban is) bizonyít az isteni
természettel kapcsolatban, a „magasabb rendű igazságok” körébe tartozik. Ezért úgy tűnik,
hogy az anzelmi szövegekből az következik, hogy ha nem is minden, de legalább néhány
teológiai igazság belátható racionális úton, előzetes vallási meggyőződés nélkül.
      Anzelm tehát azt állítja, hogy
      (A1) a hit híján az értelmes lélekrész el van zárva a magasabb rendű igazságoktól,
      (A2) vannak olyan magasabb rendű igazságok, amelyek megragadása lehetséges tisztán
racionális úton.
      Föl lehet-e oldani (A1) és (A2) ellentmondását? A triviális megoldás az lenne, ha (A1)-et
nem univerzális állításnak tekintenénk, hanem partikulárisnak. Ebben az esetben a következő
állítást tulajdoníthatnánk Anzelmnek: (A1’) a hit híján az értelmes lélekrész el van zárva
néhány magasabb rendű igazságtól. (A1’) nyilvánvalóan nem áll ellentmondásban (A2)-vel.
Anzelm álláspontja ez esetben úgy lenne rekonstruálható, hogy bizonyos hittételek
igazságáról a hitünk révén szerzünk bizonyosságot, más hitigazságok azonban tisztán értelmi
úton beláthatóak, függetlenül attól, hogy az értelmi belátást pszichológiai értelemben
megelőzi-e a vallásos hit.
      A probléma ezzel mindössze annyi, hogy Anzelmnél (A1) megfogalmazása egyértelmű:
az értelmes lélekrész a hit híján el van zárva a magasabb rendű igazságokhoz való
felemelkedéstől (ad intelligendum altiora prohibetur mens ascendere sine fide). Ezt
megerősíti azzal is, hogy a Cur Deus homóban azt írja: a „helyes rend” követeli meg, hogy
először higgyünk a keresztény hit igazságaiban, s ne legyünk olyan merészek, hogy ezt
megelőzően észérvek segítségével vizsgáljuk azokat (Anselmus 1968: II, 48; Anzelm 1993:
51). A helyes rend megfordítása Anzelm szerint szükségszerűen tévedéshez vezet. A helyes
rend megfordításának az a következménye, írja, hogy „miközben fordított sorrendben, az
értelemmel törekednek felemelkedni azokhoz a dolgokhoz, amelyek pedig előzetesen a hit
lajtorjáját igényelnék, amint írva van: »ha nem hisztek, nem fogtok érteni«, az értelem
elégtelen volta miatt” szükségképpen visszasüllyednek különféle tévedéseikhez (Levél az Ige
megtestesüléséről, Anselmus 1968: II, 7–8; Anzelm 1993: 14).
      Egy lehetséges megoldás a következő. Anzelm – ahogyan Ágoston is – megkülönbözteti
azt a megértést (intellectus), ami „ebben az életben” (in hac vita) lehetséges az ember
számára, attól a megértéstől, ami az üdvözültek számára adatik meg, tudniillik Isten színről
színre látásától („species”). Az igazságok, amelyeket belátunk, nyilvánvalóan ugyanazok
mindkét esetben. Ebben az életben azonban ezeknek az igazságoknak a megértése racionális
úton történik, a tulajdonképpeni értelemben vett megértés Isten színről színre látásával
lehetséges az üdvözültek számára. Ez utóbbi természetesen nem lehetséges hit nélkül, az
előbbi viszont igen.
      A Cur Deus homo ajánlásában úgy tűnik, éppen így értelmezi Anzelm (I1)-et. „És hogy a
többi helyet ne is említsem, amellyel a Szentírás buzdít minket az ésszerűség kutatására,
amikor ezt mondja: „ha nem hisztek, nem fogtok érteni”, ezzel világosan arra int, hogy
tegyünk erőfeszítéseket az értelmi belátásra, és egyúttal arra is megtanít, hogyan kell
előrehaladnunk ebben az irányban. Végezetül pedig, mivel belátom, hogy az életünkben
kapott belátás közbülső helyzetben van a hit és a színről színre látás között, ezért véleményem
szerint annyira közelíti meg az ember a mindannyiunk által áhított színről színre látás
állapotát, amennyit az értelmi belátás felé előrehalad” (Anselmus 1968: II, 40, Anzelm 1993:
46–47).
      A hit és tudás problémájának ebben az értelmezésben nincs megoldása, mert egyáltalán
nem probléma. Azért nem, mert ezen értelmezés szerint a tulajdonképpeni értelemben vett
tudás (Isten színről színre látása) nem lehetséges hit nélkül. Ha nem rendelkezünk hittel,
akkor nem lehetséges, hogy színről színre lássuk Istent. Arról azonban, ami szükséges
feltétele valami másnak, nem mondhatjuk, hogy ellentmondásban áll vele. A tudás és a hit
ezért ebben a megközelítésben nem mondhat ellent egymásnak. Az a tudás sem, amely az e
világi életét élő ember, a viator természetes eszével megszerezhető szükségszerűen igaz
ismeret, hiszen ez középen áll a hit és az üdvözültek tudása között. Ez a tudás egy és ugyanaz,
függetlenül attól, hogy hívő vagy nem hívő ember szerzi-e meg: ezt fejezi ki az (A2) állítás.
Az üdvözültek tudása azonban kizárólag a hívő emberek számára hozzáférhető, s ezt fejezi ki
az (A1) állítás.

3.2.5. Az ontológiai istenérv
Hívő és hitetlen viatorok számára is a filozófiatörténet egyik legizgalmasabb és legtöbbet
elemzett argumentuma a Proslogion második fejezetében található istenérv (Anselmus 1968:
101–102; Anzelm 1983: 10–11; Anzelm 2001: 175–177). A Proslogion előszavában Anzelm
egyetlen olyan érv (unum argumentum) fölfedezéséről ír, amely önmagában is elégséges
annak bizonyítására, hogy Isten valóságosan létezik.
      Az Anzelmnél olvasható érvet a leggyakrabban ontológiai istenérvnek nevezik. Ez az
elnevezés – minthogy az argumentum alapvető logikai hibájára utal – egyes értelmezések
szerint pejoratív, és ha helyesen interpretáljuk a Proslogion szövegét, akkor Anzelm érvét
nem nevezhetjük ontológiainak (Anscombe 1985; 1993). Elterjedt volta miatt a továbbiakban
mégis ezt fogom használni.
      Az érv mind a mai napig intenzíven foglalkoztatja a filozófusokat. Túlzás azonban azt
állítani – ahogyan azt az érvvel kapcsolatos elemzésekben gyakran olvashatjuk –, hogy a
legtöbb filozófus egyértelműen hibásnak tekintette az argumentumot. Voltak ugyanis
viszonylag szép számban a filozófusok és teológusok között olyanok, akik helytállónak
tekintették az érvet vagy annak valamilyen változatát. Sok efféle szerző élt a középkorban
(bár ekkoriban sem örvendett Anzelm érve osztatlan elismerésnek), ám a későbbiekben is
találhatunk ilyeneket. Az ismertebbek: Descartes, Spinoza, Malebranche, Leibniz, Charles
Hartshorne vagy Norman Malcolm, a kevésbé ismertek pedig mindazok, akik elfogadták vagy
elfogadják ezeknek az értelmezését.
      Olyanok is voltak ugyanakkor, akik egyszerűen komolytalannak tekintették az ontológiai
argumentumot. Közismert, hogy Schopenhauer bájos tréfának nevezte. A legkevésbé sem
közismert azonban, hogy a késő középkor egyik jelentős teológusa, Petrus de Alliaco –
hivatkozva rá, hogy ez nem kizárólag az ő véleménye – azt írta, hogy nem kíván
Anzelm Proslogion-beli érveivel foglalkozni, mert azok „nem egyszerűen nem
demonstratívak, hanem tisztán szofisztikusak és logikailag hibásak” (Petrus de Alliaco 1490:
Sent I, q. 3, a. 2).
      Az érvet cáfolni kívánók kétségkívül népes csapatának azonban nehéz a dolga. Az, hogy
hiba van az anzelmi érvelésben, korántsem magától értetődő, az pedig, hogy hol a hiba az
érvelésben, további viták forrása. A helyzetet bonyolítja, hogy már magának az Anzelm-féle
argumentumnak az azonosítása is vitatott, vannak ugyanis olyanok, akik szerint nem egy,
hanem két érv található a Proslogionban. De még ha azonosítjuk is az anzelmi érvet,
kétségbevonhatatlanul azonosítjuk is az érv logikai szerkezetét, és kimutatjuk róla, hogy
hibás, akkor sem feltétlenül cáfoltuk meg az „ontológiai istenérvet”. Ez ugyanis ma már nem
tulajdonnév, nem Anzelm (tegyük fel, hogy egyértelműen azonosítható) Proslogion-beli
érvére referál, hanem inkább olyan közös név, amely egy argumentumtípus különböző
konfigurációit takarja. Egy meghatározás szerint az ontológiai érveket az jellemzi, hogy
analitikus, a priori és szükségszerű premisszákból jutnak el ahhoz a konklúzióhoz, hogy Isten
létezik (Oppy 2007). Megkülönböztetendő a Proslogion-beli érvet a hasonló
argumentumoktól, az alábbiakban Anzelm ontológiai argumentumaként hivatkozom rá
(rövidítve: AnOa).
      Az AnOa többféleképpen is rekonstruálható, az egyszerűség kedvéért vegyük a
következőt:
      (1) Isten az, aminél semmi nagyobbat nem lehetséges elgondolni.
      Tegyük fel azonban, hogy
      (2) az, aminél semmi nagyobbat nem lehetséges elgondolni, kizárólag az értelemben
létezik, ám a valóságban nem.
      Nyilvánvaló viszont, hogy
      (3) elgondolhatunk valamit, ami nagyobb annál, mint ami kizárólag az értelemben
létezik, (hiszen elgondolhatunk valamit, ami nem csak az értelemben, hanem a valóságban is
létezik, s azt gondolhatjuk, hogy ez nagyobb),
      következésképpen
      (4) elgondolhatunk valamit, ami nagyobb annál, aminél semmi nagyobbat nem
lehetséges elgondolni.
      Ez azonban ellentmondás, következésképpen a (2) feltevést el kell vetnünk.
      Anzelm szerint azonban azt nem tagadhatjuk, hogy az, aminél semmi nagyobbat nem
lehetséges elgondolni, létezik az értelemben, hiszen az említett formulát még az ateista is
megérti, s ezért az létezik az értelmében. Az viszont, ami az értelemben létezik, vagy
kizárólag az értelemben, vagy pedig a valóságban is létezik. Anzelm szerint ezért (2) elvetése
annak az elfogadását jelenti, hogy az, aminél semmi nagyobbat nem lehetséges elgondolni, az
értelemben is és a valóságban is létezik. Mivel azonban Isten az, aminél semmi nagyobbat
nem lehetséges elgondolni, Isten nemcsak az értelemben, hanem a valóságban is létezik.
      Az érvvel kapcsolatos legfontosabb ellenvetések a létezés, a nagyság, és az
elgondolhatóság fogalmával kapcsolatosak.
      Az egyik legismertebb ellenvetés szerint az AnOa a létezést elsőrendű predikátumként
kezeli. A létezést (pontosabban az azt kifejező létigét) akkor tekinthetjük elsőrendű
predikátumnak, ha a létezés a valóságos dolgok tulajdonsága. Az ellenvetés a
következőképpen hangzik: az AnOa tartalmaz egy egzisztenciális premisszát, amennyiben azt
állítja, hogy az a dolog, amely a valóságos létezés tulajdonságával rendelkezik, tökéletesebb
(„nagyobb”), mint az, amely pusztán az értelemben létezik. Ennélfogva az AnOa kizárólag
abban az esetben helytálló, ha a létezés elsőrendű predikátum. Márpedig a létezés nem
elsőrendű predikátum, ezért az érv nem helytálló.
      Sokan érveltek amellett, hogy a létezés nem elsőrendű predikátum. Különösen nagy
hatást gyakorolt az AnOa-val kapcsolatos vitákra a 19–20. században Gottlob Frege és
Bertrand Russell álláspontja. Frege nagy hatású elemzése szerint a létezés tulajdonság, ám
nem dolgok, hanem fogalmak tulajdonsága. A fogalmak Frege értelmezése szerint
függvények. A függvények kitöltetlen helyeket tartalmaznak, s attól függően, hogy
argumentumaik tárgyak vagy fogalmak, első- vagy másodfokú függvényeknek nevezzük őket
(Frege 1980a: 130). A létezés fogalma olyan másodfokú függvény Frege szerint, amelynek
függvény és nem valamely dolog az argumentuma (Frege 1980b: 146).
      Ez az elemzés föltárja az egzisztenciális állítások grammatikai és logikai struktúrája
közötti különbséget. Vegyük az „Afrika létezik” állítást (Frege példája, némi módosítással).
Az állítás ebben a formában csalóka, mert grammatikai szerkezeténél fogva azt sugallja, hogy
itt egy objektumról („Afrika”) állítunk egy tulajdonságot, azaz (a Frege-féle terminológiával)
azt sugallja, hogy az „Afrika” nevezetű objektum egy elsőfokú, egyargumentumú függvény
argumentuma.
      A Fregénél olvasható elemzések alapján szó sincs erről. Az állítás logikai és grammatikai
struktúrája eltérő. Amikor ugyanis azt állítjuk, hogy „Afrika létezik”, akkor valójában azt az
állítást tesszük, hogy „létezik olyasvalami, ami az Afrika elnevezéssel bír”. A „létezik
olyasvalami, ami ()” kifejezésben azonban a „()” helyére tárgyat nyilvánvalóan nem, csak
fogalmat – függvényt – helyettesíthetünk. A létezés fogalma ennélfogva nem első-, hanem
másodfokú függvény. Az „Afrika létezik” állításban ezért nem egy tárgyról állítunk egy
fogalmat vagy tulajdonságot (ti. a létezést), hanem azt állítjuk egy fogalomról, hogy nem üres
(Forgie 1972: 251–254).
      Nem meglepő, hogy Frege Az aritmetika alapjaiban azt írja, hogy miután a létezés
fogalmak és nem dolgok tulajdonsága (természetesen abban az értelemben, ahogyan ezt a
fentiekben bemutattuk), „Isten létezésének ontológiai bizonyítása nem éri el célját” (Frege
1999: 78). A Függvény és fogalom egyik lábjegyzetében pedig megjegyzi, hogy „Isten
létezésének ontológiai bizonyítása abban a hibában szenved, hogy a létezést elsőrendű
fogalomként kezeli” (Frege 1980a: 130).
      Hasonló álláspontot képviselt a létezés fogalmának elemzése során Bertrand Russell is,
aki egyetértett Fregével abban, hogy a létezés fogalmak tulajdonsága. Ez természetesen nem
azt jelenti, hogy valóságos létezést kell tulajdonítsunk a szóban forgó fogalmaknak, hanem
pusztán azt a tulajdonságot kell nekik tulajdonítanunk, hogy alkalmazhatóak valamire, vagy
másként – russelli megfogalmazásban – a kielégíthetőség fogalmát tulajdonítjuk egy
függvényként felfogott prepozíciónak.
      Russellnél az, hogy nem állíthatjuk értelmesen egy adott dologról azt, hogy „létezik”,
nem pusztán a fregei elemzés elfogadásából, hanem Russellnek a tulajdonnevek
referenciájával kapcsolatos elméletéből is következik. Russell feltevése szerint ugyanis egy
tulajdonnév csak abban az esetben bír jelentéssel, ha létezik az a dolog, amelyet megjelöl.
Ennélfogva ha azt állítjuk erről a dologról, hogy létezik és a létezést elsőrendű predikátumnak
tekintjük, akkor tautologikus lesz az állításunk, ha tagadjuk az említett dolog létezését, akkor
pedig ellentmondásos (Russell 1985: 154; Ayer 1971: 35).
      A létezés elsőrendű predikátum voltának a referenciális tautológiára és referenciális
ellentmondásra alapozott cáfolata hosszú időn át rendkívül népszerű volt (ehhez magyarul
lásd Altrichter 1993b: 54–56, Klima 1983: 7–8). Hasonlóan népszerű volt az az ezzel
összefüggő ellenvetés is, hogy olyasvalamit, ami egyáltalában nincs, nem lehetséges
összehasonlítani valamivel, ami ténylegesen létezik, s ennélfogva ez utóbbiról azt állítani,
hogy „nagyobb” az előbbinél, mintha a létezés olyan tulajdonság lenne, ami „naggyá” vagy
„nagyobbá” tesz. Az AnOa eljárása azt a benyomást kelti, mintha az összehasonlítandókban
volna valami közös, mint például egy holttestben és egy élő organizmusban. Ám ez a
legkevésbé sincs így, s ennélfogva mindez nem több „értelmetlen handabandánál” (Broad
1953: 182).
      Az AnOa ez esetben ráadásul nemcsak azért lenne hibás, mert olyan dolgokat kívánna
összehasonlítani Anzelm, amelyek összehasonlíthatatlanok, hanem azért is, mert feltételezné
azt, amit bizonyítani kíván: hogy tudniillik ténylegesen létezik az, aminél semmi nagyobbat
elgondolni nem lehet.
      Habár léteznek ellenérvek azzal az állásponttal szemben, hogy a létezés nem elsőrendű
predikátum, az AnOa helytálló volta szempontjából mégsem ezek bizonyultak relevánsnak,
hanem két ezektől eltérő felfedezés. Az első felfedezés (F1) szerint az AnOa egyáltalán nem
tartalmaz olyan egzisztenciális premisszát, amely azt implikálja, hogy a létezés elsőrendű
predikátum. A második szerint (F2) két ontológiai érv is található a Proslogionban, s bár az
egyik (AnOa1) hibás, mert tartalmazza az említett egzisztenciális premisszát, a másik
(AnOa2) azonban logikailag független tőle, és helytálló.
      Az F1 szerint a Proslogion szövegét érthetjük úgy, hogy Anzelm valójában mentális
objektumokat hasonlít össze egymással akkor, amikor azt, ami pusztán az értelemben létezik,
összehasonlítja azzal, amit valóságos létezőnek gondolunk el. A kétféle értelmezést az
eredetileg központozással nem tagolt latin szövegnek az ellenvetés szempontjából releváns
állítása teszi lehetővé.
      Eszerint a következő latin mondat (Si enim vel in solo intellectu est potest cogitari esse
et in re quod maius est) kétféleképpen fordítható:
      (a) „ha ugyanis csupán az értelemben létezik, akkor elgondolható, hogy a valóságban is
létezik, ez pedig nagyobb”;
      (b) „ha ugyanis csupán az értelemben létezik, akkor valami, ami nagyobb nála,
elgondolható, hogy a valóságban is létezik”.
      Az utóbbi (b) olvasat meglehetősen kézenfekvő, legalább annyira az, mint az első (a)
olvasat. Ha azonban ez így van, akkor Anzelm érve – a (b) olvasatot alapul véve – nem hibás,
vagy legalábbis nem azért hibás, mert összehasonlíthatatlan dolgokat kíván összehasonlítani
(vö. Lewis 1970: 178; Anscombe 1985: 36–37; Anscombe 1993: 502–503; Klima 2000: 71–
74).
      Az F2 szerint az AnOa1 hibás, mert a létezést tulajdonságnak tekinti, ám AnOa2, amely
a Proslogion harmadik fejezete, valamint Anzelm Gaunilo ellenvetéseire adott válasza alapján
rekonstruálható, logikailag független tőle és helytálló (lásd pl. Malcolm 1960; Hartshorne
1967a; 1967b; bár az AnOa2 azonosítását többen vitatják, így pl. Henry 1967: 143–
145; Barnes 1972: 18–26).
      A két argumentum interpretáció nem mond ellent annak, amit Anzelm
a Proslogion előszavában ír (unum argumentum), mert az „argumentum” (szemben az
„argumentatio”-val) általában nem érvet jelent Anzelm és kortársai számára, hanem olyan
alapelvet, amely az érvelés során alkalmazható (Evans 2004: 13). Eszerint az előszóban
Anzelm az „az, aminél semmi nagyobbat nem lehet elgondolni” formula felfedezéséről ír
(Barnes 1975: 137).
      Az AnOa2 néhány egyszerű lépésben azt kívánja bizonyítani, hogy ha logikailag
lehetséges Isten (azaz el tudjuk gondolni ellentmondásmentesen), akkor Isten valóságosan
létezik. Ez Isten esetében – ellentétben más dolgokkal, amelyek lehetségesek, ám mégsem
léteznek – azért van így, mert Isten a legtökéletesebb létező, ami implikálja azt, hogy a
tulajdonságai között szerepel a szükségszerű létezés. Miután az argumentum modális
alapfogalmakon és ezek értelmezésén alapul, gyakran modális argumentumnak is nevezik.
      De el tudjuk-e gondolni ellentmondásmentesen azt, ami teljességgel tökéletes?
      Egyesek szerint az a kérdés, hogy ellentmondásosan vagy ellentmondásmentesen tudjuk-
e elgondolni a legtökéletesebb létezőt, föl sem merül, mivel a legtökéletesebb létezőt
egyáltalán nem tudjuk elgondolni. Az ellenérv az AnOa első ismert kritikusára, Gaunilóra
megy vissza (az Anzelm–Gaunilo-vitához, magyarul lásd Geréby 1999). Gaunilo
marmouniters-i bencés szerzetes volt, s az autoritatív, patrisztikus teológiai tradícióra
támaszkodott az anzelmi argumentummal kapcsolatos ellenvetéseinek megfogalmazásakor.
Gaunilo szerint Istent – lévén transzkategoriális, minden nem- és fajfogalmat meghaladó
létező – az emberi értelem még annyira sem képes elgondolni, mint egy elképzelhető, ám
hamis dolgot (falsum), aminek a fogalmát valamilyen valóságos létező alapján alakítja ki. Az
istenfogalomnak nincs efféle mintája, az egyetlen támpontunk az istenfogalom kialakításánál
Gaunilo szerint a puszta fizikai hangsor (nekünk: „Isten”, neki: „Deus”), aminek a jelentését
az ember e hangsornak „a lelkében keltett hatásától indíttatva gondolja el, és próbálja a maga
számára az érzékelt hangalak jelentését kitalálni” (Anselmus 1968 I: 126–127; Anzelm 1983:
12–13; Anzelm 2001: 224–225).
      Ha azonban „a lélek pusztán a hallott hangalak alapján próbál meg képet alkotni egy
számára tökéletesen ismeretlen dologról”, akkor ennek a valaminek a létezése ellentmondás
nélkül tagadható. Gaunilo szerint kizárólag azt követően kétségbevonhatatlan az, hogy az
anzelmi leírással megjelölt dolog olyan, hogy szükségképpen létezik (in seipso subsistit), ha
korábban már megbizonyosodtunk arról, hogy ez a valami ténylegesen létezik (Gaunilo 5,
Schmitt 1968 I: 128; Anzelm 1983: 13; Anzelm 2001: 227–228).
      Hasonlóképpen érvelt később Aquinói Szent Tamás is Anzelm ellen. Gaunilónak azt az
állítását, hogy a szükségszerűség feltételes, s az ezt kifejező kondicionális („ha létezik Isten,
akkor Isten szükségszerűen létezik”) előtagja ellentmondásmentesen tagadható, nemcsak
Tamás, hanem az érv évszázadokkal későbbi híres bírálói, Caterus, Gassendi, Hume vagy
Kant is minden további nélkül elfogadták volna, tekintettel arra, hogy ők is hasonlóan érveltek
az argumentummal szemben (vö. Altrichter 1993a).
      A legtökéletesebb létező logikailag lehetséges voltával kapcsolatos további, erősebb
ellenvetés szerint ez a fogalom ellentmondásos. Ellentmondásos volta a következőképpen
bizonyítható: minden egzisztenciális állítás kontingens és szintetikus, s ennélfogva
ellentmondás nélkül tagadható. A szükségszerű állítások ezzel szemben analitikusak és
tautologikusak, s ezért semmit nem mondanak annak a létezéséről, amire vonatkoznak. Isten
szükségszerű létezése viszont része az istenfogalmunknak, következésképpen az
istenfogalmunk ellentmondást tartalmaz, hiszen nem lehet valami szintetikus és kontingens,
ám egyúttal analitikus és szükségszerű is, vagy másként: nem lehetséges, hogy valami a
fogalma alapján szükségszerű létező legyen, ugyanakkor teljességgel esetleges legyen a
létezése (Findlay 1948; 1949).
      Az AnOa2 védelmezői azonban fölhívják a figyelmet arra, hogy az Isten létezésével
kapcsolatos kondicionális előtagja csak ellentmondásosan tagadható akkor, ha elfogadjuk,
hogy Isten a legtökéletesebb létező (hiszen az a feltevés, hogy Isten esetleg nem létezik,
abszurd abban az esetben, ha Isten szükségszerűen létezik), továbbá úgy gondolják,
kimutatható, hogy a legtökéletesebb létező fogalma logikailag koherens.
      Megközelíthető azonban az AnOa úgy is, hogy a létezéssel, a fogalmak és a konkrét
dolgok közötti szakadék áthidalásával, valamint a fogalmak tulajdonságaival kapcsolatos
kérdéseket zárójelbe tesszük, s egészen más kiindulópontot választunk a probléma
tárgyalásához. Anzelm imaginárius vitája a balgataggal ugyanis értelmezhető a két szereplő
istenfogalomra való referálásának a különbsége alapján. Ez a konstitutív és a parazita
referálás megkülönböztetésével írható le (Klima 2000).
      Ezen elemzés szerint azért lehetséges az említett problémákat zárójelbe tenni, mert a
referencia középkori fogalmának elfogadásával úgy tudjuk rekonstruálni az érvet, hogy az
helytállónak bizonyul, és nem állnak elő a létezéssel, valamint a fogalmak tulajdonságaival
kapcsolatban egyébként fölmerülő szokásos problémák. A referencia középkori fogalma
kontextusfüggő, teljességgel a kommunikáló intenciója határozza meg. A középkori szerzők
értelmezését követve ezért anélkül is sikeresen referálhatunk valamire, hogy tudnánk, miként
azonosítja valaki más azt a mentális objektumot, amelyre mindketten hivatkozunk.
Ennélfogva nincs szükség arra, hogy a mentális objektumok tulajdonságai alapján megtaláljuk
ezek intencionális azonosságának megfelelő kritériumait, már csak azért sem, mert ebben a
megközelítésben ezeknek nincsenek is tulajdonságaik. A középkori felfogás továbbá azzal,
hogy mentális objektumokra referálunk, nem osztja föl a létező dolgok univerzumát
meinongiánus módon. A mentális létezőket (entia rationis) a középkoriak nem a létező
dolgok egyik részhalmazának tekintik, hanem olyasvalaminek, amire megfelelő ampliatív
kontextusban sikeresen referálhatunk, méghozzá anélkül, hogy ezzel egyúttal kiterjesztenénk
a valóságosan létező dolgok körét is. Ez kiküszöböli az érv vonatkozásában az egzisztenciával
kapcsolatos szokásos ellenvetéseket is.
      Ha a vita során a balgatag konstitutív módon, azaz az Anzelm által adott leírásnak
megfelelően referál Istenre, akkor – tekintettel az argumentum érvényességére – nem tudja
elkerülni, hogy elfogadja annak konklúzióját. Ezt kizárólag abban az esetben kerülheti el
(föltéve természetesen, hogy nem száll ki a vitából), ha nem konstitutív, hanem parazita
módon referál arra, amiről Anzelm beszél. Akkor referál parazita módon, ha ugyanarra a
mentális objektumra referál, amire Anzelm, ám nem ugyanazon leírásnak megfelelően, s
ennélfogva nem kell hogy elfogadja mindazt, amit a leírásnak megfelelő konstitutív referálás
implikálna.
      Ahhoz, hogy az érv működni tudjon a balgatagnál is, arra van szükség, hogy hajlandó
legyen befogadni a mentális objektumainak univerzumába Istent az anzelmi leírásnak
megfelelően, s következésképpen hajlandó legyen konstitutív módon referálni rá. Ezt azonban
az anzelmi istenérv nem, csak a természetes teológiának egy ettől eltérő, a
posteriori programja képes elérni, amely nem egy egyszerű formula radikális elfogadását
követeli, hanem lépésről lépésre, a Balgának a tapasztalati világ objektumaival kapcsolatos
mindennapi meggyőződéseire építve kívánja elérni, hogy a Balga az általa adott leírásoknak
megfelelően, konstitutív módon referáljon Istenre (a fentiekhez lásd Klima 2000; Klima
értelmezését követi Davies 2004: 171–174).
      Ha Anzelm érvével egyébként nincs semmi probléma (tegyük föl, hogy így van), akkor a
konstitutív referálás pillanata az igazság pillanata a balgatag számára. Ezt nyilvánvalóan maga
Anzelm is elfogadná: ha a balgatag „helyesen érti meg”, írja, hogy mi az Isten, akkor nem
képes elgondolni azt, hogy Isten nem létezik, még ha ki is ejti ezeket a szavakat a szívében,
jelentésüktől megfosztva vagy idegen jelentéssel ruházva fel őket (Anselmus 1968: 103–
104; Anzelm 1983: 11; Anzelm 2001: 179). A konstitutív referálás és az argumentum
érvényessége a fenti értelmezésnek megfelelően együttesen garancia kell hogy legyen arra,
hogy a balgatag elfogadja Anzelm érvét. De vajon valóban garancia-e?
      Nem feltétlenül. Tegyük föl, hogy a balgatag ismét szóba áll valakivel, ezúttal egy
matematikussal. Mivel a balgasága pusztán azt jelenti, hogy laikus, és nem azt, hogy ostoba,
nyilvánvalóan elfogadja a matematikusnak azt az állítását, hogy létezik páros prímszám.
Nyilvánvaló az is, hogy ha elfogadja ezt az állítást, akkor konstitutív módon referál a „páros
prímszám” fogalmára, következésképpen egy és ugyanazon leírás alapján referál ugyanarra a
mentális objektumra, mint amelyre a matematikus. A matematikus azonban – elérzékenyülvén
mindettől – egy gyenge pillanatában elárulja, hogy ő platonista, s szerinte a páros prímszám
éppen olyan módon létezik, ahogyan a fizikai dolgok is léteznek, csak éppen immateriális
entitás. A földhözragadt balgatagot mindez azonban egyáltalán nem hatja meg,
megingathatatlan meggyőződése szerint ugyanis egyáltalán nem léteznek immateriális dolgok.
A platonista matematikus és a balgatag tehát konstitutív módon referálnak a páros prímszám
fogalmára, egyetértenek benne, hogy létezik páros prímszám, abban azonban nem értenek
egyet, hogy a páros prímszám valóságosan létező immateriális entitás-e vagy sem. A
konstitutív referálásra való hajlandóságuk nem ingatja meg a meggyőződésüket azzal
kapcsolatban, hogy mi az, ami van.

3.2.6. Anzelm mint canterburyi érsek. A késői írások
Hilduin apát 1078-as halálát követően Anzelm Bec apátja lett, s tizenöt évig, 1093-ig töltötte
be ezt a tisztséget. A beszámolók kiemelik, hogy Anzelm még a korábbiaknál is nehezebben
viselte a kolostor életének irányításával összefüggő adminisztratív terheket. Az 1080-as
években (valószínűleg 1080–85 között) mindazonáltal három új teoretikus művet is írt. A
dialógusformában írt művek a következők: Az igazságról (De veritate), Az akarat
szabadságáról (De libertate arbitrii), valamint A Sátán bukásáról (De casu diaboli).
      Különösen nagy hatású volt a középkorban az, ahogyan Anzelm az akarat szabadságát
értelmezte. Anzelm szerint kizárólag két diszpozíció együttes megléte esetén lehetünk
szabadok. Az egyik az ember számára jólétet biztosító, kellemes és hasznos dolgok iránti
hajlam (affectio ad commodum), a másik pedig az igazságosságra való hajlam (affectio ad
iustitiam). Ha az eszes lények csupán az első hajlammal rendelkeznének, akkor az akaratuk
egyedül annak a boldogságnak az elérésére irányulhatna, amely a kellemes és hasznos
dolgokból áll. Ez azt jelenti, hogy nem pusztán mást nem akarhatnának, mint amire az
akaratuk irányul, hanem arra sem lennének képesek, hogy azt, amire az akaratuk irányul, ne
akarják. Ugyanez lenne a helyzet abban az esetben is, ha az eszes lények kizárólag az
igazságosságra való hajlammal rendelkeznének. Az eszes lények egyik esetben sem lennének
szabadok, mivel nem választhatnának szabadon különböző alternatívák között. A szabad
választás az önmeghatározás feltétele az eszes lényeknél, önmeghatározás nélkül viszont nem
lehetséges felelősségvállalás, s igazságos cselekedet, valamint bűn sem. Ha tehát a két
diszpozíció nem állna fönn együttesen, akkor az eszes lények cselekedetei sem igazságosak
(jók), sem pedig nem igazságosak (rosszak) nem lennének, még akkor sem, ha minden
cselekedetük kizárólag az igazságosságra való hajlamból fakadna.
     A szabadságnak ez a leírása mindazonáltal nehezen egyeztethető össze Anzelmnek a
szabad akaratra adott normatív definíciójával: „az akarat szabadsága képesség az akarat
helyességének magáért a helyességért való megőrzésére” (Anselmus 1968: I, 212; Anzelm
2001: 372). Az ellentmondás nem a helyes, hanem a helytelen cselekedetek értelmezése során
válik nyilvánvalóvá, hiszen akkor, amikor helyesen cselekszünk, a normatív definíció
értelmében szabadok vagyunk. Anzelm a bűnt, például a Sátán vagy Ádám bűnét abban látja,
hogy nem voltak képesek megőrizni a definícióban említett módon az akarat helyességét, és a
két hajlam konfliktusa során az igazságosság helyett azt a boldogságot választották, amely a
kellemes és hasznos dolgokból áll. Ha azonban ez így van, akkor a szabad választásra való
képesség, amely lehetővé teszi, hogy bűnt kövessünk el, nem lehet azonos azzal a
szabadsággal, amely kizárólag arra tesz bennünket képessé, hogy helyesen cselekedjünk. A
szabadságnak az alternatívák közötti szabad választáson alapuló értelmezése, valamint a
szabadság normatív, a szabad ember tökéletességre törekvésén alapuló meghatározása
Anzelm szerint azonban mégsem állnak ellentmondásban egymással. A bűnt a bukott angyal
és az első ember „nem valamiféle szükségszerűségből, hanem önként, saját akaratából”
követte el, írja, „amely szabad volt”. „De nem az által tették”, fűzi hozzá, „ami által akaratuk
szabad volt” (Anselmus 1968 I: 210; Anzelm 2001: 368).
     Anzelm 1093-ban – Lanfrancus követőjeként – Canterbury érseke lett. Anzelm akkor
részesült abban a megtiszteltetésben, hogy egész Britannia prímásává (totius Britanniae
primas) válhatott, amikor javában folyt az a küzdelem, amit invesztitúraharcnak neveznek.
Rendkívül figyelemreméltó, hogy Anzelm beiktatása nem a kánonjog szabályainak
megfelelően történt, ám Anzelmet ez láthatóan nem különösebben érdekelte, s II. Vilmos
uralkodása alatt (1087–1100) mindvégig fölszentelt olyan püspököket, akiket a király iktatott
be (Southern 1990: 266). Föltételezik (Eadmer állításával ellentétben, aki szerint Anzelmet
erőszakkal iktatták be), hogy ekkor Anzelm még valószínűleg nem volt tisztában az
invesztitúra politikai jelentőségével, s nem ismerte VII. Gergely ezzel kapcsolatos
rendelkezéseit sem (Southern 1990: 265–266; Evans 2004: 16).
     Amikor azonban meg volt győződve arról, hogy mi a dolgok „megfelelő rendje” (rectus
ordo), akkor Anzelmet nem kompromisszumkészség, hanem hajlíthatatlanság jellemezte. Ez –
párosulva azzal, hogy nem ismerte az angliai politikai viszonyokat és a politikát alakító
személyiségeket – valószínűleg hozzájárult ahhoz, hogy 1097-ben elhagyta Angliát és a
következő három évet száműzetésben töltötte Itáliában. Száműzetése alatt a világi hatalomtól
független, központosított, pápai irányítás alatt álló egyházszervezet gregoriánus
eszméje (libertas ecclesiae) nagy hatást gyakorolt rá (Southern 1990: 285–289).
      Ebben az időben fejezte be jelentős teológiai művét, a Cur Deus homót (Miért lett Isten
emberré?; 1095–1098). Itt annak az „eltérő hitet vallók” (infideles) számára a legkevésbé sem
plauzibilis állításnak az „ésszerű okát, avagy szükségszerűségét” (ratio vel necessitas) kívánta
feltárni, hogy az Isten emberré lett, és a tulajdon halálával adta vissza az életet a világnak
(Schmitt 1968 II: 48; Anzelm 1993: 50–51). 1098-ban II. Orbán pápa kérésére részt vett a bari
zsinaton, s kifejtette álláspontját a Szentlélek származásának a nyugati és a keleti egyház által
vitatott kérdésében (filioque-vita). Anzelm Bariban előadott érveinek írott változata a
valamivel később, 1101-ben keletkezett De Processione Spiritus Sancti (A Szentlélek
származásáról) című polemikus traktátus.
      Az új uralkodó, I. Henrik kérésére Anzelm 1100-ban visszatért Angliába, ám 1103–1106
között három évet ismét száműzetésben töltött az invesztitúra és az egyháziak által a
világiaknak tett hűbéreskü kérdésében fellángoló viták miatt (Southern 1990: 296–307).
Miután I. Henrik és II. Paszkál pápa 1106-ban kompromisszumot kötött a vitás kérdésekben,
Anzelm visszatérhetett Canterburybe.
      Ekkor azonban már gyenge, idős, egyre súlyosabban beteg ember volt. Élete utolsó
három évében két alapvető ágostoni problémát kívánt megoldani: az isteni előretudás és az
emberi lélek eredetének problémáját. Az elsővel foglalkozik Az isteni előretudás, eleve
elrendelés és a kegyelem összhangja a szabad akarattal (De concordia praescientiae et
praedestinationis et gratiae Dei cum libero arbitrio) című írás. Az emberi lélek eredetének
problémájával kapcsolatban Anzelm a halálos ágyán azt mondta, hogy azért szeretne
fölgyógyulni, hogy ezt megoldhassa, mert nem tudja, hogy ha ő eltávozik, akkor lesz-e bárki,
aki megoldja ezt a problémát (Eadmer 1972: 142).
3.2.6. Anzelm mint canterburyi érsek. A késői írások
Impresszum Adatvédelem Súgó Szerzőknek Könyvtárosoknak Cégeknek GYIK Blog

3.3. Petrus Abaelardus
3.3.1. A Szerencsétlenségeim története (Historia calamitatum)

3.3.2. Abaelardus és a tanítómesterei

3.3.3. Abelard és Héloïse

3.3.4. Abaelardus mint szerzetes és teológus

3.3.5. Az univerzáléprobléma

3.3.6. Etika

3.3.1. A Szerencsétlenségeim története (Historia calamitatum)
Abaelardus életéhez a legfontosabb forrásunk a levelezésének első darabja, a föltehetőleg
1132 körül keletkezett Szerencsétlenségeim története (Abélard 1962; Petrus Abaelardus 1985;
a magyar szövegre – oldalszámmal – a következőképpen fogok utalni: SZT, a latinra pedig –
oldal- és azon belül sorszámmal – a következőképpen: HC). A gyűjtemény egyébként
Abaelardus és Héloïse levelezéséből áll. A Szerencsétlenségeim története olyan vigasztaló
levél, amely Abaelardus élettörténetének elbeszélésével kíván hatást gyakorolni az olvasójára.
„Az emberi kedélyeket gyakran könnyebben zaklatják föl vagy csillapítják le a példák, mint a
puszta szavak”, írja (SZT 5; HC 63). A levél címzettje Abaelardus pontosabban nem
azonosított barátja (amicus), de lehetséges, hogy maga Héloïse (Mews 2005: 8).
     Abaelardus élete mint exemplum, példa, azt mutatja a szerző szerint, hogy Isten jósága
soha semmit nem enged rendezetlenül történni, s azt, ami a helyes rendtől eltérő módon
történik (quecumque perverse fiunt), Isten végül a lehető legjobbra fordítja. Abaelardus
szerint az efféle példáktól lelkesülten annál inkább képesek vagyunk tűrni a szenvedéseket,
minél igazságtalanabbak, s „még ha nem érdemeljük is meg őket”, nem kételkedünk „tisztító
erejükben” (SZT 39; HC 108, 1589–1598).
     A 19. század elejétől fogva több tudós is kétségbe vonta a Szerencsétlenségeim
története és a levelezés többi darabjának eredetiségét. A hamisításelméletnek több verziója is
létezik.
     Az egyik markáns álláspont szerint a teljes szöveget az a Jean de Meung (†1305)
hamisította a 13. században, akinek jelentős szerepe volt abban, hogy Abaelardus és Héloïse
szerelmi története a késői középkortól kezdve széles körben ismertté vált, s aki a teljes
levélgyűjteményt francia nyelven is hozzáférhetővé tette. Erről az álláspontról azonban
kimutatták, hogy nehezen tartható. A levélgyűjtemény francia szövege ugyanis a latin szöveg
félreértésén alapuló félrefordításokat tartalmaz. Nehezen képzelhető azonban el, hogy Jean de
Meung egy saját maga által hamisított szöveget félreértett volna, s ennélfogva ne lett volna
képes azt korrekt módon lefordítani (Dronke 1992: 326–330).
     Egy másik elmélet szerint a teljes levélgyűjtemény irodalmi fikció, s magának
Abaelardusnak a műve. A legfontosabb érv emellett az azonos szavak és kifejezések
használatának statisztikai gyakorisága a teljes levelezésben, valamint a levelek
gondolatvilágában fellelhető rokon vonások. Minthogy azonban Héloïse Abaelardus
tanítványa, szeretője s végül házastársa volt, ez nem meglepő, s nem feltétlenül következik
belőle az, hogy Héloïse leveleit Abaelardus írta volna. Egyes kutatók ezen túlmenően jelentős
különbségeket vélnek felfedezhetni az Abaelardus- és az Héloïse-levelek stílusában, valamint
teoretikus tartalmukban is. Ez utóbbira kitűnő példa az, hogy Héloïse a
szándékot (intentio) tekinti a moralitás szempontjából központi jelentőségű fogalomnak,
Abaelardus azonban a cselekvésre irányuló szándékot (Marenbon 1997: 92; 253–256).

3.3.2. Abaelardus és a tanítómesterei
Abaelardus 1079-ben Le Pallet-ban, a bretagne-i hercegségben született. Születésének idején
Anzelm Bec apátja volt, Lanfrancus volt a canterburyi érsek és VII. Gergely volt a pápa.
Abaelardus fiatalkorában kortársai közül sokan részt vettek az első keresztes háborúban,
mások pedig olyan új vallási közösségekhez csatlakoztak, mint az újonnan alapított cisztercita
rend.
     Abaelardus családjában a férfiak tradicionálisan katonai szolgálatot láttak el. Az apja,
Berengar, várnagy lehetett, vagy egyike a várat védő lovagoknak. Bár a kézenfekvő
életpályamodell Abaelardus számára – hasonlóan más fiatal nemesemberekhez – a lovagi-
katonai pálya lett volna, elemi műveltséggel rendelkező apja a fegyverforgatás előtt a
tudományokra taníttatta (SZT 5; HC 1962: 63, 13–17). A tanulás során kimagaslóan
tehetségesnek bizonyuló Abaelardus számára a tudományok művelése a hadviseléshez képest
alternatív, bár ahhoz mégis némiképp hasonló életvezetést tett lehetővé. Abaelardus ugyan
lemondott a lovagi dicsőségről, elsőszülöttségi jogát és örökségét átengedte a fivéreinek és
filozófiával kezdett foglalkozni, ám – saját értelmezése szerint – a „dialektikus érvek
fegyverzetével” váltotta föl a valódi fegyvereket, s „a disputációk trófeáit” kívánta
megszerezni       a    háborús      trófeák    helyett     (SZT 5; HC 1962:      63,19–64,28).
A Szerencsétlenségeim története elbeszélései alapján Abaelardus rendkívül kombattív
karakter lehetett. Akárhogyan is, azokat a szerencsétlenségeket, amelyekben része volt,
alapvetően a szellemi küzdelmekben elért sikereire, illetve az azok által kiváltott irigységre
vezette vissza (SZT 6; 10; 20; 23; 29;32).
     A Szerencsétlenségeim történetében Abaelardus mindössze egyetlen mondatban utal
arra, hogy Párizsba érkezését (ez valószínűleg 1100 körül történt) megelőzően „a
peripatetikusok      követőjeként       számos      olyan      vidéket”     bejárt     „vitákat
folytatva” (disputando), ahol a dialektika (azaz a logika) virágzott (SZT 5; HC 1962: 64, 28–
30). Abaelardus nem tesz említést arról, hogy kik voltak ebben az időben a tanárai.
Mindenesetre a szöveg azt sugallja, hogy – sok más kortársához hasonlóan – Abaelardus is
olyan vándordiák volt, aki különféle mesterek tanítványi köreihez csatlakozva járta a vidéket;
esetünkben ez a Loire völgyének környéke lehetett, a vándorlás iránya pedig nyugat-keleti.
A Szerencsétlenségeim története olvasójának azonban az az érzése, hogy korai tanulmányaira
és az ezekkel kapcsolatos vitákra vonatkozó rövid megjegyzésével Abaelardus – aki rendkívül
részletesen fejtegeti összetűzéseit a tanáraival a Párizsba érkezését követő időszakban – el
kíván ködösíteni valamit.
3.3.2.1. Roscellinus, a vokalista (1050 körül–1120/25)
3.3.2.2. Guillelmus de Campellis (Guillaume de Champeaux; 1060/1070–1122)
3.3.2.3. Teológiai tanulmányok: Anselmus Laudunensis (Anselm de Laon; 1050 körül–
1117)

3.3.2.1. Roscellinus, a vokalista (1050 körül–1120/25)
De vajon mit? Mindenekelőtt elhallgatja egy olyan mester nevét, akitől pedig föltehetőleg
sokat tanult fiatalkorában. Ez a mester, Roscellinus, egy Abaelardushoz 1120 körül írott
levelében megemlíti, hogy Abaelardus hosszú ideig a tanítványa volt Tours-ban és Loches-
ban (a levelet kiadta Reiners 1910: 63–80; az utalást lásd: 65, 25–27). Rendkívül bosszús,
gúnyos és helyenként kifejezetten gyűlölködő levelében (lásd a keretes részt) egy másik
helyütt azt is megjegyzi, hogy Abaelardus megfeledkezett mindazon számos jótéteményről,
amelyben „gyermekkorától egészen ifjúkoráig” tőle, a mesterétől részesült (Reiners 1910: 63,
3–5). Mindez arra utal, hogy Roscellinus – a két említett városban – jelentős időn át
Abaelardus mestere lehetett, s talán Abaelardus nem is vándorolt olyan sokat. Mindazonáltal
nem tudjuk, hogy mikor volt Roscellinus tanítványa, s azt sem tudjuk, hogy voltak-e más
mesterei is Párizsba érkezése előtt.
Roscellinus életéről keveset tudunk. Az egyetlen szöveg, amely kétségtelenül tőle származik
és fönnmaradt, a tanítványához, Petrus Abaelardushoz írott levele.
A levél 1120 körül keletkezett, s megírását kölcsönös gyűlölködés és vádaskodások előzték
meg. Az ebben az időben írt Theologia Summi Boniban Abaelardus „alakoskodó szofistának”
nevezi (bár nem név szerint) Roscellinust, aki vélhetőleg olyasmit terjeszthetett a
rendelkezésére álló, Abaelardus szóbeli teológiai tanításával kapcsolatos információk alapján,
hogy Abaelardus az isteni lényeg szingularitását állítja. Abaelardus erre levelet írt a tours-i
káptalan kanonokjainak, akik közé Roscellinus is tartozott, amire válaszul Roscellinus
megírta Abaelardushoz intézett levelét (Marenbon 1997: 57). Az eseményeknek lehetséges
más rekonstrukciója is, olyan, amelyben Abaelardus iniciálta a vitát (Mews 1987: 42–46).
A vitájuk mindenesetre rendkívül személyes és igen kegyetlen volt, ami arra utal, hogy
komoly sérelmeik lehettek egymással szemben. Roscellinus például ezt írja az ekkor már
kasztrált Abaelardusnak:
„Igencsak rettegned kell az igazságosságtól: nehogy az történjék veled, hogy miként a
farkadtól (cauda) – amivel korábban válogatás nélkül döfkölődtél, amikor csak tehetted –
tisztátalanságod miatt megérdemelt módon fosztattál meg, úgy a nyelvedtől is, amellyel most
döfkölődsz, megfosztass majd. Korábban ugyanis ahhoz a méhecskéhez hasonlítottál, amely a
fullánkjával (cauda) döfköd, most pedig ahhoz a kígyóhoz vagy hasonlatos, amely a
nyelvével szurkálódik” (Reiners 1910: 64, 12–17).
Roscellinus azzal zárja a levelét, hogy Abaelardus nem nevezhető szerzetesnek, mert
tanítással foglalkozik és hazugságokat tanít, nem nevezhető azonban klerikusnak sem, mert
levetette a klerikusok öltözékét, ám még ennél is kevésbé nevezhető laikusnak, mert tonzúrát
visel (corona).
„Ha tehát sem klerikus, sem laikus, sem pedig szerzetes nem vagy, akkor képtelen vagyok
kitalálni, hogy milyen néven nevezzelek. De talán – a megszokás folytán – azt képzeled majd,
hogy Petrusnak nevezhetünk. Bizonyos vagyok azonban abban, hogy a hímnemű
név (masculini generis nomen), ha eltávolítják a nemétől, már nem lesz képes a szokott dolgot
jelenteni (rem solitam significare recusabit). *A Petrus név a továbbiakban semlegesnemű
név lesz a te vonatkozásodban, miként az általa jelölt ember is az* (a *-gal határolt
szövegrész a sérült kézirat miatt részben konjektúra), s ahogyan – a megszokott módon – a
teljes embert jelentette, úgy annak a fele részét valószínűleg már nem lesz képes
megjelölni (dimidium forsitan significare recusabit). A nevek ugyanis el szokták veszíteni
tulajdonképpeni jelentésüket akkor, amikor az általuk jelölt dolgok megszűnnek tökéletesek
lenni (eorum significata contigerit a sua perfectione recedere). Ha ugyanis eltávolítjuk a ház
tetejét vagy a falát, akkor a házat csak tökéletlen háznak (imperfecta domus) nevezzük.
Hasonlóképpen: ha azt a testrészt, amely férfivá tesz (hominem facit), eltávolítjuk, téged nem
Péternek, hanem tök-életlen Péternek kell, hogy nevezzünk” (Reiners 1910: 80, 8–19).
Roscellinus filozófiai és teológiai nézeteit javarészt másodkézből ismerjük, s meglehetősen
barátságtalan források alapján. Az egyik ilyen forrás Szent Anzelm, aki 1089 táján értesült
először egy Johannes nevű szerzetes leveléből Roscellinusnak a Szentháromsággal
kapcsolatos nézeteiről (Southern 1990: 177). Anzelm – Johannes levele alapján – ezeket a
következőképpen foglalja össze: „Ha Istenben a három személy csak egy dolog, nem pedig
három önmagában létező, egymástól elkülönült dolog, mint amilyen három angyal vagy
három lélek, méghozzá úgy, hogy akarat és képesség tekintetében teljesen azonosak, akkor a
Fiúval együtt az Atya és a Szentlélek is megtestesült” (Epistola de incarnatione
verbi I., Anselmus 1968 II: 4, 6–9; vö. Prima recensio, Anselmus 1968 I: 282, 5–8; Anzelm
1993: 10–11).
Ez azonban azt jelenti, hogy ha nem igaz az, hogy az Atya és a Szentlélek is megtestesült
(márpedig ez a katolikus álláspont szerint hamis, mivel csak a Fiú testesült meg), akkor a
három isteni személy három önmagában létező, egymástól elkülönült dolog. Ez egy
meglehetősen kézenfekvő, erős interpretáció szerint azt jelenti, hogy három isten van (ezt
triteista álláspontnak nevezhetjük), egy gyengébb értelmezés szerint pedig azt, hogy a
Szentháromság személyei három elkülönült létező Istenen belül. Anzelm számára
természetesen mindkettő elfogadhatatlan volt. Különösen bosszantó lehetett Anzelmnek az,
hogy Roscellinus állítólag azt terjesztette, hogy ő és Lanfrancus egyetértenek a
Szentháromsággal kapcsolatos nézeteivel (Ep. 136).
Tudjuk, hogy 1092-ben a soissons-i zsinaton Roscellinus föladta triteisztikusnak tekintett
álláspontját. Ezt Anzelm szerint csak kényszer hatására tette, tudniillik azért, mert félt attól,
hogy az emberek agyonverik (vö. Anzelm 1993: 11; Anselmus 1968 II: 6–7). Ahogyan
Roscellinus leveléből kiderül, később Abaelardus is azt terjeszthette róla, hogy elítélését
követően továbbra is ragaszkodott korábbi nézeteihez, amit azonban Roscellinus a
leghatározottabban tagadott (Reiners 1910: 64–65).
Roscellinus filozófiai álláspontjának legismertebb jellemzése szintén az Epistola de
incarnatione verbiben olvasható (Anzelm 1993: 16–17; Anselmus 1968 II: 9–10).
„Mindenkinek szól az intés, hogy a Szentírás kérdéseihez a legnagyobb óvatossággal
közelítsen, de különösen szól korunk dialektikusainak, vagy még inkább dialektikus
eretnekeinek, akik az univerzálékat puszta szófuvalomnak vélik (qui non nisi flatum vocis
putant universales esse substantias), akik a színt nem tudják másként felfogni, mint valamely
anyagi dolgot, s a bölcsességet sem másként, mint egy konkrét lelket [...].”
Anzelm szerint az univerzáléprobléma és a Szentháromság személyeivel kapcsolatos
nehézségek összefüggenek: „Márpedig aki nem látja be, miként lehet több ember a faj
tekintetében egy ember (quomodo plures homines in specie sint unus homo), hogyan is
ragadhatná meg értelmileg, hogy a legtitokzatosabb és legmagasabb rendű lényben a több
személy – amelyek mindegyike külön-külön tökéletes Isten – egy Isten? És akinek az
elméje (mens) ahhoz is homályos, hogy ítéletalkotással megkülönböztesse a tulajdon lovát
annak színétől, miképpen fogja megkülönböztetni az egy Istent és annak több relációját?”
(Anzelm 1993: 17, a fordítást némiképp módosítottam – B. G.; Anselmus 1968 II: 10).
Lehetséges, hogy Roscellinus nézeteit tükrözi a Sententia de universalibus secundum
magistrum R. címen ismert szöveg (Marenbon 1983: 134–135), s talán Roscellinus műve volt
a Disputata Porphyrii (ed. Iwakuma 1992a: 74–102; attribúció: 58–62), bár Iwakuma ezt
később Abaelardusnak tulajdonította (Mews 2005: 256, 49. jegyzet). Ha mindez így van,
akkor Roscellinus és Abaelardus univerzálékkal kapcsolatos nézetei között nagyobb a
rokonság, mint azt feltételezni szokták.
      Roscellinust a filozófiatörténeti hagyomány hosszú időn át nominalistának nevezte. A
források azonban azt mutatják, hogy a 12. század első felében egyáltalán nem használták
a nominales („nominalisták”) kifejezést (Reiners 1910: 10–12). Roscellinust a források
„vokalistának” nevezték. Freisingi Ottó (Gesta Friderici imperatoris, 1156/58) például azt
írja, hogy Roscellinus „a mi időnkben elsőként képviselte a logikában a vokalista álláspontot”
(I, 49: qui primus nostris temporibus in logica sententiam vocum instituit; Freisingi Ottó
1912: 69, 4–5). Johannes Saresberiensis pedig a Metalogiconban (1159) megjegyzi, hogy az
az álláspont, hogy az univerzálék szavak (voces), Roscellinusszal együtt már csaknem teljesen
feledésbe merült (Johannes Saresberiensis 1929: 92, 874c; 2003: 127).
      A korai vokalistákat egy forrás nagy hatású logikusoknak (potentes sophistae) nevezte,
és azt állította, hogy a Hódító Vilmos halála körüli időkben (1087 körül) működtek. E
logikusok közül is kiemelkedett egy bizonyos Johannes, aki úgy gondolta, hogy a logika
tudománya (dialectica) a szavakról szól (vocalis est). Roscellinus, másokkal együtt, Johannes
követője volt (Historia Francica 1877: 3B–C; Iwakuma 1992: 40; Reiners 1910: 33).
      A fenti források ellentmondóak abban a tekintetben, hogy ki volt az első vokalista, s az
sem világos, hogy mi volt a vokalista álláspont (sententia vocum). A rendelkezésre álló
szövegek egyik lehetséges interpretációja az, hogy Johannes volt az első vokalista, ám
Roscellinus volt az első olyan vokalista, aki az univerzálékról azt állította, hogy azok:
szavak (voces). A vokalista álláspont azonban nem korlátozódott az univerzálék természetével
kapcsolatos kérdésre.
      A Historia Francica utalásából és egyéb kortárs szövegekből ugyanis arra lehet
következtetni, hogy a nagy hatású logikusok a logika egészének új értelmezését adták. A
vokalista álláspont ugyanis Porphüriosz Eiszagógéjának értelmezése során merült fel. A
kérdés az volt, hogy Porphüriosz praedicabiléi vajon szavak-e (voces) vagy dolgok (res). A
tradicionális álláspont az volt, hogy az értekezés öt dologról: a nemről, a fajról, a
különbségről, a sajátosságról, valamint a járulékról szól, s ennek megfelelően a praedicabilék
dolgokat jelölnek. Ez összhangban volt magával Porphüriosszal, aki az öt prédikábilét
mindjárt az értekezés elején dolognak nevezi (istarum rerum speculatione; Porphyrius 1966:
5). A 11. század második felében azonban megjelennek olyan szövegek, amelyek szerint
Porphüriosz intenciója nem az volt ebben a műben, hogy öt dologról, hanem az, hogy öt
szóról értekezzék. A vokalista álláspont azért jelentette a logika egészének átértelmezését,
mert a standard logika curriculum az Eiszagógéval kezdődött. Azt állítani, hogy
a Kategóriákhoz írott bevezetés, az Eiszagógé szavakkal foglalkozik, egyenlő volt azzal az
állítással, hogy a logika tárgyai: szavak (voces) és nem dolgok (Iwakuma 1992: 45–46).
      Az ellenkező álláspont szerint azonban „olyan szoros a dolgok és a szavak között a
kapcsolat, hogy a szavak a tulajdonságaikat a dolgokból nyerik (voces contrahunt suas
proprietates ex rebus), s ennélfogva a szavak természetét a dolgok természete révén ismerjük
meg közvetlenül.” (Paris, BN, lat. 17813, f. 2r; idézi: Marenbon 1997: 110–111;
vö. Marenbon 1993: 106). A szavak tulajdonságait ennélfogva nem önmagukban, hanem az
általuk megjelölt dolgok tulajdonságainak vizsgálatán keresztül elemezhetjük. Ez a
megközelítés megnyitotta az utat ahhoz, hogy a logikusok olyan filozófiai kérdésekre is
megkíséreljenek válaszolni, mint amilyeneket az Eiszagógé és a Kategóriák fölvet. Ezek
között kiemelkedően jelentős volt Porphüriosz megválaszolatlan kérdése az Eiszagógé elején
a nemek és fajok természetével kapcsolatban.
      A vokalizmus azonban, mint a logika tárgyának és feladatának új felfogása, nem
feltétlenül implikálta azt a tézist, hogy az univerzálék pusztán szavak, s azt az ontológiai
állítást sem, hogy kizárólag individuális dolgok léteznek. A vokalizmus mint a logikai
szövegek – egy kortárs fordulattal élve – „in voce” értelmezése önmagában indifferens
lehetett az univerzáléproblémával kapcsolatban (Marenbon 2004: 27–32).
Porphüriosznak (kb. 232–305), Plótinosz tanítványának jelentős szerepe volt abban, hogy az
arisztotelészi logika az újplatonikus filozófiai curriculum részévé vált. Porphüriosz mintegy
60 művet írt, köztük két kommentárt Arisztotelész – Plótinosz által az Enneádész VI, 1-ben
erőteljesen bírált – Kategóriák című művéhez, valamint írt egy rövid önálló logikai bevezető
munkát (Eiszagógé). Ez a hagyományos értelmezés szerint (így a latin Nyugaton a
legnagyobb hatású kommentátor, Boëthius értelmezése szerint is) a Kategóriákhoz szolgált
bevezetésként.       Minthogy       a Kategóriák az     arisztotelészi  logikai    értekezések
csoportjában (Organon) sorrendben az első, az ehhez írt bevezetés, az Eiszagógé az
újplatonikus iskolákban és később mintegy 1300 éven át – pozíciójánál fogva – az egész
logika bevezető szövege lett. Erre azonban az Eiszagógé tartalmánál fogva is alkalmas. Az
írás a prédikábilék elméletével bevezetést kíván nyújtani a definíciók, a felosztások, valamint
a bizonyítások elméletéhez is, azaz a logikához magához. A hagyományos értelmezéssel
ellentétben ennek megfelelően nem a Kategóriákhoz, hanem az egész logikához írt
bevezetésnek kell tekintenünk az írást (Barnes 2003: 15).
Az Eiszagógét először Marius Victorinus fordította latinra. Ezt a fordítást használta Boëthius
az első Eiszagógé-kommentárjában. Boëthius azonban nem volt jó véleménnyel Marius
Victorinus logikai jártasságáról, s következésképpen az Eiszagógé-fordításáról sem
(Chadwick 1981: 118; 134). A második Eiszagógé-kommentárjához már a saját, időközben
elkészített fordítását használta. Cassiodorus még ismerte Marius Victorinus fordítását (Inst.,
II, 3, 18), ám a szöveg teljes egészében nem maradt fönn, csak Boëthius első kommentárja
alapján rekonstruálható (két rekonstrukció: Aristoteles Latinus 1966: 63–68; Hadot 1971:
371–380).
Porphüriosz az Eiszagógé elején fölvet néhány problémát a nemek és fajok természetével
kapcsolatban, amelyeket azonban ebben az írásban nem válaszol meg, mert – mint írja –
„ezek igen mély dolgok, és tüzetesebb vizsgálódásokat kívánnak” (Porphüriosz 1984: 435).
Porphüriosz három – egymást követően megválaszolható – kérdést tesz föl, amelyek közül a
későbbi mindig feltételezi azt, hogy a megelőző kérdésre egy meghatározott válasz születik. A
szöveg címzettje Khrüszaoriosz, Porphüriosz tanítványa (Khrüszaorioszhoz lásd Barnes 2003:
23–24). „Engedelmeddel nem fogok beszélni például arról, hogy vajon függetlenül léteznek-e
a nemek és a fajok, vagy egyedül és pusztán az értelemben vannak, továbbá, ha függetlenül
léteznek, akkor vajon testek-e vagy testetlenek, és vajon különállóan, vagy pedig az
érzékelhető dolgokban, illetve ezek körül léteznek-e függetlenül [...]” (Porphüriosz 1984:
435).
      Roscellinus, ha valóban azt állította, hogy az univerzálék pusztán szavak, a vokalizmust
kiterjesztette a metafizikára is. Az Eiszagógé kérdései a nemek és fajok természetével
kapcsolatban egyáltalán nem logikai kérdések, ezért is írja Porphüriosz azt, hogy ebben a
műben nem tárgyalja őket, hiszen „ezek igen mély dolgok, és tüzetesebb vizsgálódásokat
kívánnak.” A tüzetesebb vizsgálódásokat kívánó mély dolgok azonban nyilvánvalóan nem a
logikához, hanem a metafizikához tartoznak (Barnes 2003: 36).

3.3.2.2. Guillelmus de Campellis (Guillaume de Champeaux;
1060/1070–1122)
Champeaux-i Vilmos, az a mester, akinél Abaelardus 1100 körül Párizsban tanulni kezdett,
kiemelkedő autoritásnak számított a logikában és retorikában. Vilmos 1094-től a párizsi
Notre-Dame kolostoriskolájának magisztereként oktatott, komoly egyházi és politikai
tisztségeket viselt, és a szerzetesi reformmozgalom támogatója volt.
      Vilmos személyét az utókor elsősorban a Szerencsétlenségeim története beszámolójából
ismeri. Ez a beszámoló féltékeny, gyűlölködő, hataloméhes és képmutató emberként mutatja
be,     teljesen      eltérően      attól,  ahogyan    Johannes      Saresberiensis   említi
a Metalogicon Arisztotelész Topikájával foglalkozó részében. Ő a „kellemes emlékű”
Willelmus de Campellis-ről beszél, s ez semmiféleképpen nem azt a személyiséget tükrözi,
amelyet Abaelardus oly érzékletesen próbál elénk tárni a Szerencsétlenségeim történetében
(Johannes Saresberiensis 1929: 152, 909b; 2003: 183). Egyéb kortárs források is úgy említik,
mint rendkívüli képességekkel rendelkező, kitűnő tanítómestert, akinek a tudása kiterjedt az
akkori tudományosság minden ágára, s aki önzetlenül, díjmentesen oktatott (Mews 2005: 31
és 256, 41. jegyzet).
      A Szerencsétlenségeim történetében Abaelardus Vilmos filozófiai és teológiai nézetei
közül pusztán az univerzáléprobléma kapcsán képviselt két álláspontját említi, ezeket is
mindenekelőtt azért, mert az elsőt (az univerzálé az anyagi dolgok lényegével azonos) az ő,
tudniillik Abaelardus ellenérvei hatására volt kénytelen elejteni.
      Semmi okunk azonban azt gondolni, hogy az univerzáléprobléma kitüntetett szerepet
játszott volna Vilmos munkásságában. Ahogyan fönnmaradt és azonosított műveiből,
valamint a tanításaira vonatkozó másodlagos forrásokból kiderül, Vilmos a logika, a retorika,
az etika és a teológia terén is jelentős szerző volt (vö. Guilfoy, Kevin, „William of
Champeaux”, The Stanford Encyclopedia of Philosophy (Winter 2005 Edition), Edward N.
Zalta (ed.), URL = <http://plato.stanford.edu/archives/win2005/entries/william-champeaux/
>.).
      Abaelardus életét – a Historia calamitatum beszámolója szerint – 1100 és 1117 között a
Vilmossal való küzdelmek uralták. E konfliktusok miatt 1102 körül Melun királyi székhelyen
saját iskolát nyitott.
Iskolák a 12. század első felében Franciaországban
Petrus Alphonsitól, az Aragóniában nevelkedett, 1106-ban megkeresztelkedett zsidó tudóstól
fönnmaradt egy olyan kurzusleírás, amellyel az asztronómiáról tartott előadásaihoz kívánt
hallgatókat toborozni. Ez az első oktatási hirdetés, amit ismerünk. Ebben Petrus leírja, hogy
az előadásainak (nostra lectio) három célja van. Az első az, hogy neki, az előadónak a halálát
követően hosszan tartó hírneve legyen, a második, hogy az asztronómia tudományát
újraélessze a latinok körében, a harmadik pedig az, hogy az efféle előadások iránt mutatkozó
hallgatói igényeket kielégítse. Azzal fejezi be, hogy olyan – keményen dolgozó és intelligens
– hallgatókra van szüksége, akik követik őt, és akik képesek arra, hogy az asztronómia
magiszterévé váljanak (Burnett 1995: 215–216).
Ez a szöveg olyan időszakban keletkezett, amikor hirtelen megnövekedett az igény a
tudományok elsajátítására, s ezzel együtt természetesen megnőtt a hallgatók és a potenciális
hallgatók száma is. A kolostorok és a katedrálisok iskolái, amelyek az adott szervezett
közösség számára és az ő igényeiknek megfelelően folytattak alap- és magasabb fokú képzést,
tradicionális oktatási struktúrájuk alapján nem voltak alkalmasak arra, hogy az adott
közösségen kívül álló hallgatók sajátos elvárásainak megfeleljenek (Southern 1991:115). Az
ilyen iskoláktól függetlenül, vagy legalábbis részben vagy időnként függetlenül működő
oktatók iránti kereslet jelentősen megnövekedett.
Valamely katedrális vagy kolostor iskoláját is elsősorban az teszi vonzóvá ebben az időben,
ha egy híres és jelentős magiszter ott oktat. Jó példa erre Laon Laoni Anselmus idején
(Southern 1991: 115–116) vagy a Saint-Denis-i apátság abban az időben, amikor Abaelardus
ott élt. Roscellinus a levelében megjegyzi, hogy itt Abaelardus a mindenfelől köréje gyűlő
bunkók (barbari) sokaságának oktatott (Reiners 1910: 79, 20–24). A hallgatóság a tanárral
együtt alkalmasint mozgásban volt, ahogyan arra – lehetőségként – Petrus Alfonsi is utalt. Ha
az oktató odébbállt vagy meghalt, akkor az iskola elveszthette – általában távoli területeket és
országokat is érintő – vonzerejét, széthullhatott vagy tradicionális iskolaként működhetett
tovább. A 12. század első felében az oktatás kitört a korábbi institucionális keretek közül,
egyéni vállalkozássá vált, nagy lehetőségekkel, a korábbiakban és a későbbiekben
tapasztalható jogi és institucionális kontroll nélkül.
Petrus Alfonsi az oktatás módszerére is utal. Az oktatót magiszternek hívják (magister). A
magiszter olyasvalaki, aki valamely katedrálisiskolában vagy más oktatási intézményben
számot adott a megfelelő felkészültségéről egy adott tudományban, s ennélfogva oktatóként
működhet. A magiszter előadásokat, fölolvasásokat tart (lectio, legere) a tanítványai,
diákjai (discipuli, scolares; vö. HC 82, 661 és 666; SZT 20) számára, akik maguk is
magiszterekké válhatnak, azaz elláthatják a magiszterek feladatait (magisterium). A 12.
században a katedrálisok iskoláinak vezetőjét magister scolarumnak vagy scolasticusnak
hívták. A scolasticus (vagy scholasticus) régebbi, a karoling korból származó terminus volt,
eredetileg a kolostorok iskolájának irányítóját jelölte (Weijers 1987: 194–195).
A scolasticus a katedrális káptalanjának a tagja volt, s – amennyiben az iskola több magisztert
is alkalmazott – ezeknek az irányítása is a feladatai közé tartozott (Williams 1954: 674).
      Az iskola megnyitását Vilmos meg szerette volna akadályozni, de „e vidék
hatalmasságainak” segítségével Abaelardus végül képes volt megvalósítani a tervét (HC 64,
54–55; SZT 6). Abaelardus támogatója ekkor is és a későbbiekben is a de Garlande család volt
(ennek tagjai jelentős királyi és egyházi hivatalokat töltöttek be ebben az időben), s közülük is
elsősorban Stephanus de Garlande. Stephanus alig volt idősebb Abaelardusnál, Párizs
főesperese volt, s később – VI. Lajos uralkodásának idején – királyi kancellár és országbíró
(Clanchy 1997: 70; 342–343; Marenbon 1997: 11–12; Mews 2005: 30–32). Abaelardus
társadalmi sikereit és a mozgását is jelentősen befolyásolhatta a de Garlande-ok pozíciója.
Amikor a király szakított a de Garlande családdal, Abaelardus az iskoláját rövid időre
Párizshoz közelebb, Corbeilbe helyezte (1104), majd – mint írja, belebetegedvén „a
tudományokkal való mértéktelen foglalkozásba” – 1105 körül hazatért Bretagne-ba.
      1108-ban ismét Párizsba ment, ekkorra tehetők vitái Vilmossal az univerzálék
természetéről. Abaelardus beszámolója szerint Vilmos elmélete fölött aratott győzelmének s
tekintélye és hírneve ennek köszönhető megnövekedésének köszönhetően lehetővé vált
számára, hogy rövid időre elfoglalja a Notre-Dame iskolájában Vilmos korábbi katedráját.
Vilmos azonban – aki valamivel korábban belépett az ágostonos kanonok rendjébe, lemondott
főesperességéről, s visszavonult a Szajna bal partján lévő Saint-Victor apátságba –
megakadályozta, hogy Abaelardus huzamosabb ideig a Notre-Dame-ban taníthasson (HC 66,
101–116; SZT 7).
      Abaelardus erre ismét Melunben nyitott iskolát, ám miután Vilmos nem sokkal később
(1111 körül) elhagyta Párizst, Abaelardus visszatért, és az akkori városon kívül, Szent
Genovéva hegyén alapította meg új iskoláját. Hamarosan azonban Vilmos is visszatért
Párizsba és újraalapította az 1108-ban Saint-Victorban megalapított iskoláját. Az Abaelardus
és Vilmos által alapított iskolák egy ideig (kb. 1110–1112 között) együtt éltek a városban, s a
két iskola hallgatói és mesterei disputákat folytattak egymással (Marenbon 1997: 11).

3.3.2.3. Teológiai tanulmányok: Anselmus Laudunensis (Anselm de
Laon; 1050 körül–1117)
Abaelardus ezt követően ismét hazatért Bretagne-ba, arra való tekintettel, hogy a szülei
kolostorba vonultak (HC 67, 155–158; SZT 8). Mindez befolyásolhatta azt a döntését, hogy
Île-de-France-ba visszatérve „az istenséggel kapcsolatos tanulmányoknak” szentelje magát
(de divinitate addiscerem; HC 67, 159). Vilmost 1113 nyarán Châlons-sur-Marne püspökévé
nevezték ki, ám korábbi szándékával ellentétben (vö. Mews 2005: 37) Abaelardus nem tartott
vele, hogy teológiát tanuljon, hanem Laonba ment Anselmushoz.
     A laoni katedrális iskolája 1096 és 1117 között rendkívül jó hírű intézmény volt, egy
időre elhomályosította még a nagy hagyományokkal rendelkező, közeli Rheims iskolájának
patinás fényét is (Williams 1954: 672; Luscombe 1969: 173–182). Anselmus – akit nem
szabad összetévesztenünk Canterburyi Anselmusszal – az első igazán nagy hatású világi
teológus volt a 12. század elején Franciaországban, számos kiemelkedő képességű
tanítvánnyal, mint amilyen például Gilbertus Porretanus volt (lásd 3.4.8.). Johannes
Saresberiensis – utalva Anselmus különleges autoritására – azt írja később, hogy (testvérével,
Radulfusszal együtt) „senki sem gyalázhatja büntetlenül, mert mindenkinek kedvesek, csak az
eretnekeknek és a becstelen bűnözőknek nem”, és Gallia „legragyogóbb
fényességeinek” (splendidissima lumina Galliarum) nevezi őket (Johannes Saresberiensis
1929: 17–18, 832d, 2003: 51). Abaelardus azonban a laoni tanulmányútja idején már idős, s –
mint láttuk – nagy tekintélyű Anselmussal kapcsolatban nem éppen ezt a képet használja,
amikor azt írja, hogy „olyan volt, mint a fáklya, amely telefüstöli a szobát, ahelyett hogy
bevilágítaná” (HC 68, 170–171; SZT 8). Az itt töltött néhány hónap alatt szembekerült a
mesterrel, továbbá két olyan tanítványával is (a rheimsi Albericusszal és a lombardiai
Lotulfusszal), akik 1121-ben aztán jelentős szerepet játszottak abban, hogy Abaelardus
teológiai művét a soissons-i zsinat 1121-ben elítélte.

3.3.3. Abelard és Héloïse
A soissons-i zsinat Abaelardus számára szomorú, sokak számára azonban valószínűleg
nagyon is örömteli eseményeit azonban megelőzte az az időszak, amikor Abaelardus –
szellemi és fizikai potenciájának teljében, s mint írja, „dicsősége tetőpontján” – néhány évig
háborítatlanul oktathatott a Notre-Dame katedrális iskolájában (1113/4–1116/7). Valószínűleg
ekkoriban kezdett dolgozni első igazán jelentős filozófiai művén, a Dialecticán. Ez az időszak
azért is kedvező volt Abaelardus számára, mert Stephanus de Garland hatalma teljében volt,
lévén a király kancellárja, a Sainte-Geneviève főesperese, Sens katedrálisának perjele. Tovább
erősítette Abaelardus pozícióját az, hogy egy további támogatója, Gilbertus, Párizs főesperese
1116-ban Párizs püspöke lett (Clanchy 1997: 74; Mews 2005: 40).
     1115-ben vagy 1116-ban azonban jelentős fordulatot vett Abaelardus élete azzal, hogy
viszonya lett Fulbertus, notre-dame-i kanonok unokahúgával, a fiatal Héloïse-zal. Nem
tudjuk, hogy Héloïse mennyi idős volt a viszony kezdetén, mindenesetre C. Mews a 17.
század jámbor kitalációjának nevezi azt az elterjedt nézetet, hogy Héloïse tizenéves lehetett.
Mews úgy gondolja, hogy 1115-ben Héloïse valószínűleg huszonegy éves volt (Mews 2005:
59). Mindenesetre fiatal kora ellenére már jelentős hírnévnek örvendett a műveltsége révén
(vö. HC 71, 284–288; SZT 11). Föltehetőleg törvénytelen gyermek volt, s a Sainte-Marie
királyi apátságban nevelkedett, Argenteuilben. Talán 1113-ban költözhetett Párizsba
Fulbertushoz, aki elkötelezett volt abban, hogy Héloïse-t további oktatásban részesítse,
föltehetőleg abban a reményben, hogy a lány a szerzetesi közösségben magas pozícióra tehet
majd szert (Mews 2005: 59).
     Abaelardus a Szerencsétlenségeim történetében részletesen beszámol azokról a
manipulációiról, amelyekkel sikerült elérnie azt, hogy Fulbertus házában Héloïse nevelője
lehessen, s Héloïse-t a szeretőjévé tehesse. Abaelardus beszámolója szerint a szerelmi életük
rendkívül intenzív volt, olyan intenzív, hogy Abaelardus egyre kevesebbet foglalkozott a
filozófiával és az oktatással, s elviselhetetlenül unalmasnak tartotta az iskolában töltött időt
(HC 73, 347–350; SZT 13). A kapcsolatot egyre kevésbé lehetett eltitkolni, ám természetesen
Fulbertus volt az, aki utoljára szerzett tudomást róla. Abaelardus megszöktette Héloïse-t, és a
nővéréhez küldte Bretagne-ba. Héloïse, aki időközben várandós lett, itt megszülte
gyermeküket, akit Astralabiusnak nevezett el (HC 74; SZT 13–14). Abaelardus ezt követően
megpróbálta kiengesztelni az őrjöngő, ám egyúttal teljességgel tanácstalan Fulbertust, s –
mint írja – olyan elégtételt ajánlott föl neki, amit nem is remélhetett, tudniillik hogy feleségül
veszi Héloïse-t.
     Héloïse megpróbálta lebeszélni Abaelardust a házasságról, de sikertelenül. Titokban
összeházasodtak, ám Fulbertus és rokonai – Abaelardus szerint megszegve adott szavukat –
híresztelni kezdték, hogy házasságot kötöttek. Héloïse viszont tagadta, hogy összeházasodtak
Abaelardusszal, mire a nagybátyja durván bántalmazta (HC 79, 570–572; SZT 17).
     Abaelardus, hogy oltalmazza Héloïse-t a dühödt Fulbertustól, Argeneuil zárdájába vitte,
ahol – a fátyol kivételével – Héloïse magára öltötte az apácák öltözékét (HC 79, 573–
578; SZT 18). Fulbertus és rokonai ezt úgy értelmezték, hogy Abaelardus a titokban tartott
házassággal rászedte őket, s valójában meg kíván szabadulni Héloïse-tól, méghozzá oly
módon, hogy végül apácát csinál belőle. Fulbertus ezért kegyetlen bosszút állt Abaelarduson:
fölbérelt emberekkel egy éjszaka álmában kasztráltatta.
     A kasztrálás egyes leírások szerint jogszerű büntetésnek számíthatott ez idő tájt, ám csak
házasságtörés esetén (Clanchy 1997: 197–198). Abaelardus nem követett el házasságtörést, s
ezért az erőszakot a kor jogi normái szerint jogtalanul szenvedte el, még akkor is, ha ő maga –
sajátos módon, ám valószínűleg összefüggésben a teodíceával kapcsolatos nézeteivel –
a Szerencsétlenségeim történetében arról beszél, hogy Fulbertusék a kasztrálással – túlzott
kegyetlenséggel ugyan, ám mégis – „megbüntették” őt (me ... crudelissima et pudentissima
ultione punierunt; HC 79, 581–585; vö. SZT 18).

3.3.4. Abaelardus mint szerzetes és teológus
Abaelardus ekkor (valószínűleg 1116–1117-ben; Mews 1985: 97–98; 126) „inkább a
szégyentől megzavarodva és kétségbeesve, mint az elhivatottság érzésétől áthatva”
elhatározza, hogy szerzetes lesz, méghozzá oly módon, hogy Héloïse-t is megkéri arra, hogy
öltse fel a fátylat s lépjen az apácák sorába (HC 81, 625–628; SZT 19). Abaelardus a közeli
saint-denis-i apátságba költözik, Héloïse pedig Argenteuilben marad.
     Abaelardus saint-denis-i szerzetessége folyamán – miután rövid időn belül itt is
összeveszett az apáttal és a szerzetesekkel – egy remetelakba vonult vissza, és itt ismét
megnyitotta az iskoláját, amely beszámolója szerint rendkívül nagy számú hallgatóságot
vonzott (SZT 20, HC 81, 654–660). Valószínűleg ebben az időben keletkeztek Arisztotelész és
Boëthius logikai műveihez írott kommentárjai (Logica ingredientibus), ám a logika
oktatásával párhuzamosan Abaelardus elkezdett intenzíven foglalkozni a teológiával is.
Saint-Denis-ben Abaelardus – Freisingi Ottó leírása szerint – „éjt nappallá téve olvasott és
töprengett” (Freisingi Ottó 1912: 69). Erre minden lehetősége megvolt, minthogy ez volt az
első alkalom az életében, hogy korlátlanul hozzáférhetett egy igazán gazdag könyvtár
anyagához (Saint-Denis könyvtárához a Notre-Dame könyvtára sem volt mérhető; Clanchy
1997: 227). Ám nem pusztán a könyvek, hanem a hatalmas és gazdag apátság scriptoriuma is
Abaelardus rendelkezésére állt, ami föltehetőleg jelentős mértékben hozzájárult ahhoz, hogy
Abaelardus-szövegek nagy számban fennmaradhattak. A szerzeteseket „Isten írnokainak”
tekintették ebben az időben, akik „a gondatlan beszéd üres és tünékeny szavait az írás időnek
ellenálló betűivé változtatják” (Clanchy 1993: 145). Abaelardus azon kortársaitól – mint pl.
Roscellinus vagy Laoni Anselmus –, akik nem voltak szerzetesek, összehasonlíthatatlanul
kevesebb és rosszabb állapotú szöveg maradt fenn, mint a kor szerzeteseitől. Laoni Anselmus
például a korban sokkal híresebb teológus volt, mint Canterburyi Anselmus (aki szerzetesként
viszonylag visszavonult életet élt), ám miután Laoni Anselmus világi mester volt, nem állt
rendelkezésre a tanításai rögzítésére az az apparátus, mint Canterburyi Anselmusnak (Clanchy
1997: 76–77).
      Abaelardus – amint láttuk – már Laonban tanult teológiát. Sőt, sajátos módon – Laoni
Anselmus hallgatójaként – a mester iskolájában ő maga is előadásokat tartott, ahogyan erről
a Szerencsétlenségeim történetében beszámol (HC 68–69; SZT 9–10). Clanchy ez utóbbit
azzal magyarázza, hogy Abaelardust Stephanus de Garland küldte Laonba azzal a
megbízással, hogy kísérelje meg átvenni Anselmus iskoláját (Clanchy 1997: 73).
      A szerzetessé válása, valamint az azt megelőző események azonban fordulatot hoztak
Abaelardus teológiához való viszonyában. Úgy tűnik, Abaelardus a kasztrálást és szerzetessé
válását úgy értelmezte, hogy hasonló munkát kell elvégeznie, mint „a legnagyobb keresztény
filozófusnak”, Órigenésznek, aki szintén kasztrált volt (HC 82, 674–675; SZT 20). „Az isteni
kegyelem, úgy ítélem, jobb indulattal viseltetett irántam, mint Origenes iránt, hiszen amit ő,
mint hisszük, meggondolatlanságból tett meg – s ezáltal súlyosan vétkezett –, azt én más bűne
által szenvedtem el, s így váltam alkalmassá az övéhez hasonló tevékenységre” (HC 102,
1381–1385; SZT 35). Ez utóbbi alatt Abaelardus nyilvánvalóan a teológia művelését értette.
      A teológia oktatásának eredményeképpen Abaelardus írt egy könyvet,
amelyet Theologia Summi Boni (A Legfőbb Jó teológiája) címen ismerünk, ám amelynek
eredeti címe valószínűleg A Szentháromság (De Trinitate) volt. Abaelardus a
következőképpen foglalja össze az írás születésének körülményeit és a legfontosabb célját:
      „Mivel hitünk alapjait az ész érveivel kívántam megszilárdítani, egyfajta teológiai
traktátust állítottam össze Az isteni Egységről és Háromságról címmel tanulóim számára, akik
emberi és filozófiai bizonyítékokat követeltek, és inkább olyanokat, amelyeket meg lehet
érteni, mint olyanokat, amelyek szépen hangzanak, mondván, hogy üres szócséplés az olyan
beszéd, amelyet az értelem nem tud követni, s minden csak akkor hihető, ha előzőleg
megértették. Nevetségesnek tartották, ha valaki olyasmit prédikál, amit sem maga, sem
hallgatósága nem képes felfogni, ha tehát – az Úr szavai szerint – »a vak vakot vezet«“
(HC 83, 690–701; SZT 20).
      Abaelardus teológiai tanításait Roscellinus is bírálta a levelében, két régi ellenségének
azonban, a már említett rheimsi Albericusnak és a lombardiai Lotulfusnak sikerült elérnie,
hogy 1121 márciusában Abaelardus megjelenjék a soissons-i zsinaton és számot adjon
teológiai állításairól. Albericus és Lotulfus – bár közel sem voltak olyan éles elméjű
teológusok, mint Abaelardus – rendkívül jó gyakorlati képességekkel rendelkezhettek, mert
képesek voltak oly módon manipulálni a zsinat eseményeit, hogy ott végül elítélték
Abaelardus művét. A könyvet Abaelardusnak saját kezűleg kellett máglyára vetnie, amit ő –
kényszerűen – meg is tett (a zsinat eseményeinek részletes leírása: SZT 21–25; HC 82–89).
      Rövid, a Saint-Médard apátságában eltöltött fogságát követően Abaelardus visszatért
Saint-Denis-be, ahol vita támadt közte és a szerzetesek között arról, hogy Szent Dénes vajon
Athén vagy Korinthosz püspöke volt-e. Abaelardus (Hilduinnal, Saint-Denis legendás 9.
századi apátjával szemben Beda Venerabilisra hivatkozva) azt az álláspontot képviselte, hogy
Szent Dénes korinthoszi püspök volt, amiből viszont az következett, hogy nem lehetett azonos
az Apostolok cselekedeteiből (17,34) ismert athéni Dionüsziosz Areopagitésszel.
      A következő években Abaelardus önálló projektet szentelt azoknak az
ellentmondásoknak a föltárására és összeállítására, amelyek – természetesen már ebben az
időben is közismert módon – az egyházatyák kijelentései, valamint a Szentírás egyes
kijelentései között fennálltak. Ennek eredménye volt a Sic et non (Igen és nem) című
rendkívül terjedelmes teológiai munka, amely fölsorolja az ellentmondó állításokat, ám nem
nyújt megoldást ezekre. A Sic et non megírását erőteljesen motiválhatta az, hogy a teológiai
munkája kapcsán Abaelardus szemére vetették: nem fordít elegendő figyelmet az auctoritasra
a ratióval szemben. A Sic et non továbbá az idézetek olyan hordozható tárháza, igazi teológiai
adatbázis volt Abaelardus számára, amelyből meríthetett a teológiaoktatás során, valamint
teológiai írásaiban.
      Minthogy Szent Dénes nem egyszerűen az apátság névadója, hanem az egész ország
védőszentje volt, Abaelardust azzal vádolták meg, hogy „meggyalázza az egész országot”
(SZT 25–26; HC 90). Abaelardus ekkor (valószínűleg 1122-ben) Saint-Denis-ből Theobaldus
gróf szomszédos tartományába menekült (SZT 26, HC 91). Föltehetőleg még ugyanebben az
évben (Clanchy 1997: 237) Saint-Denis új apátja, Suger, Stephanus de Garland
közbenjárására feloldozta Abaelardust azzal a kikötéssel, hogy – bár remeteként ott él ezt
követően, ahol akar – nem költözik egyetlen más kolostorba sem. Abaelardus ekkor Nogent-
sur-Seine-től nem messze, a champagne-i grófság területén épített egy imaházat, amelyet
először a Szentháromságnak ajánlott (nyilvánvaló utalással soissons-i elítélésére), majd a
Szentléleknek görög elnevezése nyomán Paraclitusnak, a Vigasztalónak nevezett el
(SZT 29, HC 94–95).
      Itt – sajátos monasztikus légkörben – ismét iskolát alapított, amelynek diákjai „inkább
remetéknek, mint diákoknak látszottak” (SZT 29; HC 94: 1092–1093). Az iskola sikeres
lehetett, s Abaelardus – valószínűleg 1227-ig – megszakítás nélkül, nyugalomban taníthatott
az időközben kibővülő imaházban.
     Az 1220-as évek második felében azonban újabb támadások érték, ám ezúttal nem
teológusok, hanem két olyan ember részéről, akiket Abaelardus „új apostoloknak” nevez
(SZT 31; HC 97). Ezek Clairvaux-i Bernát és – föltehetőleg – Xanten-i Norbert (kb. 1080–
1134) voltak (később mindkettőt szentté avatták). Bernát Champeaux-i Vilmos köréhez
tartozott, 1115-ben, mindössze 25 esztendősen Clairvaux apátja lett, s a Szent Benedek eredeti
szellemiségéhez visszatérni kívánó szerzetesi reformmozgalom egyik legjelentősebb
képviselője volt. Az 1120-as években Bernát politikai befolyása rendkívül megerősödött, s
ezzel összefüggésben egyik fő ellenfelének, Stephanus de Garlande-nak 1127-ben el kellett
hagynia a királyi udvart (Mews 2005: 142). Az „új apostolok” intenzív szervezkedése folytán
Abaelardus helyzete is tarthatatlanná vált Champagne-ban. Abaelardus – bizonyos mértékig
nyilvánvalóan megalapozottan – rettegett attól, hogy ismét zsinat elé hurcolják „mint
eretneket vagy istentelent”. A félelme olyan nagy volt a Szerencsétlenségeim
története beszámolója szerint, hogy azt fontolgatta, elhagyja a keresztény Nyugatot, s „a
pogányokhoz” megy, ahol majd „adófizetőként Krisztus ellenségei között végre
keresztényként” élhet (SZT 31; HC 1962: 97). Abaelardus itt föltehetőleg arra gondolt, hogy a
muzulmán uralom alatt lévő spanyol területeken – más vallású adófizetőként – háborítatlanul
élhetne. Lehetséges, hogy az akkori muzulmán toleranciáról kialakított kép jelenik meg
a Collationes filozófusának figurájában, aki nem fogadja el sem a keresztény, sem pedig a
zsidó vallást, s aki – mint az első dialógusból kiderül – Izmael leszármazottja, vagyis arab
(Petrus Abaelardus 2000: 94, 731).
     Végül azonban – amikor 1127-ben elhagyta a Paraclitust – nem a pogányok közé,
hanem Bretagne-ba ment, hogy ott a Saint-Gildas kolostor apátja legyen. Az apátok a 12.
századi társadalom megbecsült, hatalommal és befolyással rendelkező tagjai voltak.
Abaelardus azt remélhette ettől a változástól, hogy visszaszerezheti korábbi gazdagságát és
hírnevét. Ha ezért fogadta el a megbízást, akkor csalódnia kellett. A Champagne művelt
vidékeihez képest isten háta mögötti kolostor az Atlanti-óceán partján – gazdag hagyományai
ellenére – a legkevésbé sem nyerte el Abaelardus tetszését. „E barbár földet és lakóinak
nyelvét nem ismertem”, írja a szülőhelyétől, Le Pallet-tól pusztán mintegy 140 km-re fekvő
Saint-Gildas-de-Rhuys-ről. Ezt a vidéket ebben az időben kelta eredetű népek lakták, s
Abaelardus valószínűleg sem írni, sem pedig beszélni nem tudott kelta nyelven. További
problémát jelentett számára az, hogy a szerzetesi élet reformját célzó elképzelései semmiféle
hatást nem gyakoroltak „a gyalázatos és megzabolázhatatlan” életet élő szerzetesekre. A
barátok szeretőt tartottak, gyermekeik voltak és időnként loptak is. Abaelardus tehetetlennek
és magányosnak érezte magát, s egy idő múlva attól kezdett rettegni, hogy megmérgezik
(SZT 32–39; HC 98–107).
     1129-ben Suger apát megszerezte az argenteuili zárdát a saint-denis-i apátság számára,
„s az apácák gyülekezetét, amelynek főnöknője a mi társnőnk volt, elűzte” (SZT 33; HC 100).
Abaelardus a Szerencsétlenségeim történetében nem említi, hogy erkölcstelen életvitel volt a
vád az apácák ellen. Ez utóbbinak nem tudjuk, hogy mi volt, sőt, hogy volt-e egyáltalán
alapja, mindenesetre a zárda birtokba vétele Saint-Denis gazdagságát növelte. Abaelardus
ekkor fölajánlotta Héloïse-nak és a hozzá csatlakozó nővéreknek a Paraclitus imaházat, s az
adományozást később maga a pápa is megerősítette. Mindez alkalmat adott Abaelardusnak
arra, hogy a lehető legtöbbet legyen távol Saint-Gildas-tól, amit végül –
a Szerencsétlenségeim története megírásának idején – el is hagyott, bár formálisan nem szűnt
meg Saint-Gildas apátja lenni 1142-ben bekövetkezett haláláig (Mews 2005: 204).
     Valószínűleg Stephanus de Garland hatalomba történő visszatérésének idején Abaelardus
ismét Párizsban telepedett le. Habár továbbra is tanított logikát, ebben az időszakban a
leginkább etikai és teológiai problémák kötötték le a figyelmét. A legjelentősebb konkurense
e két területen Párizsban az a Hugo de Sancto Victore volt, aki az 1130-as években
keletkezett De sacramentis Christianae fidei című művében számos olyan teológiai és etikai
állítással vitatkozik, amelyek Abaelardus álláspontját képviselik (Luscombe 1969: 183–
197; Mews 2005: 205). Hugo Champeaux-i Vilmos köréhez tartozott (csakúgy, mint
Clairvaux-i Szent Bernát), Vilmos tanítványa volt a Szent Viktor-i apátságban az 1110-es
évek közepétől.
       Johannes Saresberiensis beszámol arról, hogy – 1136-ban, amikor „zsenge ifjúként”
Párizsba utazott – Abaelardusnál kezdett tanulni a Szent Genovéva hegyén, amelyet
Abaelardus úgy uralt, „mint mindenki által csodált híres tanító” (Johannes Saresberiensis
1929: 78, 867b; 2003: 114). Johannes nem túloz, hiszen tudjuk, hogy Abaelardus írásai távoli
vidékekre is eljutottak, ahogyan ezt például Clairvaux-i Szent Bernát is elpanaszolja
(Epist. 189, PL 182, 531B), s a latin Nyugat valamennyi vidékéről sereglettek hozzá a
hallgatók (Luscombe 1969: 2–3).
       Az a néhány ember azonban, aki nem tartozott a csodálói közé (főként korábbi barátai,
Guillaume de Saint Thierry és Thomas de Morigny, valamint Clairvaux-i Bernát, egyébként
mindhárman szerzetesek), elérte, hogy 1140-ben a sens-i zsinat elé idézzék, ahol egy olyan,
tizenkilenc állítást tartalmazó listával (Capitula haeresum XIX) kapcsolatban kellett állást
foglalnia, amelyet a zsinaton részt vevő püspökök már elítéltek (a listát kiadta: Mews 1985b:
107–110). Ez a helyzet Clairvaux-i Bernát ügyes machinációinak az eredménye volt. Bernát
ugyanis képes volt elérni, hogy ne bocsátkozzék nyilvános vitába a félelmetesen érvelő
Abaelardusszal, aki esetleg meggyőzhette volna a zsinatot arról, hogy Bernát hamis vádakkal
illeti. A zsinaton ehelyett Abaelardus álláspontját már eleve az eretneknek tekintett állításokat
tartalmazó, nyilvánosan fölolvasásra kerülő listával azonosították (Marenbon 1997: 26–
32; Mews 2005: 240). Abaelardus megtagadta, hogy állást foglaljon a listával kapcsolatban,
Rómához fellebbezett, s követőivel együtt elhagyta a zsinatot. A zsinat maga ennélfogva nem
tudta elítélni, habár a püspökök a lista fölolvasását megelőző napon Bernát ügyködése
nyomán elítélték az eretneknek minősített tanításokat (Mews 2005: 241).
       Abaelardus ezt követően valószínűleg Rómába indult, ám útközben megállt a burgundiai
Cluny kolostorában, melynek apátja, Petrus Venerabilis erőfeszítéseket tett annak érdekében,
hogy az Abaelardus és Bernát között fönnálló ellentéteket elsimítsa. Ez állítólag sikerült is,
méghozzá azt követően, hogy II. Ince pápa (1140. vagy 1141. július 16-án) elítélte
Abaelardust és tizenkilenc említett állítását, s kilátásba helyezte követőinek és védelmezőinek
a kiközösítését. Abaelardust ezenkívül örök hallgatásra ítélte, s egy külön följegyzésben,
amely Abaelardus és Bernát kibékülésének következtében soha sem hatályosult, elrendelte
fogságba vetését, valamint könyveinek elégetését (Mews 2005: 242).
       „A logika tette, hogy meggyűlölt a világ”, írja egy levelében Abaelardus Héloïse-hoz, ám
az is nyilvánvaló, hogy a logika tette mind a mai napig az egyik legismertebb középkori
filozófussá. Abaelardus 1142. április 21-én halt meg Châlonsur-Saône kolostorában, ahova
megromlott egészsége miatt szállították. Nem sokkal a halálát követően Petrus Venerabilis
engedélyt adott arra, hogy a Paraclitus apátság területén temessék el.

3.3.5. Az univerzáléprobléma
3.3.5.1. Az univerzálé a dolgok anyagi lényege
3.3.5.2. Az univerzálé indifferenciaelmélete
3.3.5.3. Abaelardus első megoldása: a Logica ingredientibus
3.3.5.4. Abaelardus második megoldása: a Logica nostrorum petitioni sociorum
3.3.5. Az univerzáléprobléma

3.3.5.1. Az univerzálé a dolgok anyagi lényege
Abaelardus a Szerencsétlenségeim történetében Champeaux-i Vilmos két álláspontját említi
az univerzáléproblémával kapcsolatban. Megemlíti azt is, hogy mindkettőt megcáfolta, s az
elsőt Vilmos az ő érvei hatására módosította. A Logica ingredientibus Porphüriosz-
glosszáiban (a továbbiakban LI–P, a kiadását lásd Petrus Abaelardus 1919) részletesebben is
bemutatja a két álláspontot. A első álláspont Abaelardus leírása szerint a következő. Vilmos
„azt állította, hogy egy és ugyanazon dolog egészként, lényegileg és egyidejűen van benne
minden egyes hozzá tartozó individuumban, amelyek között ennek megfelelően – lényegüket
tekintve – nincsen különbség, csak az akcidensek sokféleségéből eredő változatosság”
(HC 1962: 65, 86–89; SZT 1985: 7, a magyar fordítást módosítottam – B. G.).
     Az „egy és ugyanazon dolog” az egyedi létezők „anyagi lényegével” (essentia
materialis) azonos. Ez a „lényegileg egy és ugyanazon szubsztancia” kizárólag a porphürioszi
fán alacsonyabban lévő formák révén válik különbözővé. A numerikusan különböző egyes
emberek szubsztanciája például azonos, a különbözőségüket az akcidenseik okozzák. A
porphürioszi fán magasabb szinten lévő nemek és fajok azonossága és különbözősége – a
megfelelő specifikus tulajdonságok figyelembevételével – szintén ennek analógiájára írható
le. Ezért ha az alacsonyabb szintű formákat és az általuk okozott különbözőséget
eltávolítanánk a dolgokból, akkor egyáltalában nem különböznének egymástól, mivel „a
dolgok anyaga lényegileg teljességgel azonos” (LI–P 10, 22–23).




                 Porphüriosz fája – a szubsztancia kategóriáján szemléltetve
     Abaelardus ellenérveit a Logica ingredientibus Porphüriosz-glosszáiból ismerjük. Ezek
az érvek azt mutatják meg, hogy az elmélet „teljességgel értelmetlen”, mivel az egyes
kategóriákhoz tartozó dolgok lényegi azonosságának föltételezése abszurd konklúziókhoz
vezet. Abaelardus első érve a következő: ha elfogadjuk azt, hogy egy és ugyanazon anyagi
lényeg található az azonos nemekhez, illetve fajokhoz tartozó dolgokban, akkor ez a közös
lényeg egyidejűleg ellentétes tulajdonságokkal kell hogy rendelkezzék. Az állat genus például
a porphürioszi struktúrának megfelelően lehet eszes és ésszel nem rendelkező is. Ez a két
különbség e genus két különböző faját konstituálja. Minthogy azonban ez a genus az elmélet
szerint azonos a különböző, alá tartozó fajokban és azok egyedeiben, a két különbség
egyidejűleg jelen kell hogy legyen benne és az alá tartozó egyedekben. Ez azonban csak akkor
lehetséges, ha ez a két tulajdonság nem ellentétes, hiszen egy és ugyanazon időben és azonos
vonatkozásban nem állhatnak fönn ellentétek egy adott szubsztanciában. A szubsztanciák
ugyanis csak szukcesszíve vehetnek föl ellentétes tulajdonságokat, vagy ha mégis egyidejűleg
rendelkeznek      ilyenekkel,     akkor     kizárólag     eltérő    vonatkozásban (diversis
respectibus) rendelkezhetnek velük. Minthogy azonban nem mutatható meg az, hogy pl.
ésszel rendelkezni és ésszel nem rendelkezni nem ellentétes tulajdonságok, valamint az sem,
hogy ha azok, akkor egyidejűleg és ugyanazon vonatkozásban jellemezhetnek egy adott
szubsztanciát, az univerzáléknak a dolgok materiális lényegével történő azonosítását
Abaelardus szerint el kell vetnünk (LI–P 10–13).

3.3.5.2. Az univerzálé indifferenciaelmélete
Abaelardus szerint Vilmos az ellenérvek hatására elvetette az univerzálét az anyagi lényeggel
azonosító elméletét. Vilmos második, módosított elméletéről (indifferenciaelmélet) úgy tűnik,
Abaelardus már némiképp jobb véleménnyel volt. Az ezzel az állásponttal egyetértők ugyanis
szerinte „már közelednek a kérdéssel kapcsolatos megfelelő állásponthoz”. A módosított
elmélet értelmében Abaelardus szerint Vilmos „ezután azt állította, hogy egy és ugyanazon
dolog nem lényegileg, hanem indifferens módon van benne minden egyes hozzá tartozó
individuumban” (HC 65, 90–91; SZT 7, a magyar fordítást módosítottam – B. G.). Ez azt
jelenti, hogy az egyes dolgok „személyüknél fogva, a lényegük tekintetében” (personaliter, in
suis essentiis), azaz individuálisan és lényegileg különbözőek ezen elmélet szerint. Az
univerzálé azonban mégis ugyanaz a dolgokban: ám nem lényegileg, oly módon, hogy
lényegüknél fogva egy és ugyanazon anyagban vagy formában részesülnének, hanem
indifferens módon. Az egyes, egymástól különböző embereket például az elmélet képviselői
az emberségükben azonosnak mondják abban az értelemben, hogy nem különböznek az
emberi természet tekintetében. Az egyedi dolgok és az univerzálé ennek következtében
azonosak. Ha elkülönülten tekintjük az egyes dolgokat, akkor egyedi létezőknek nevezzük
őket, ha azonban nem a különbözőségüket nézzük, hanem a hasonlóságukat, akkor
univerzálénak (LI–P 13–14).
      A Logica ingredientibusban Abaelardus az elmélet két változatát különbözteti meg. Az
egyik az individuumok kollekcióit tekinti univerzálénak, egy fajt például a fajhoz tartozó
egyedek összességének tekint (ez teljesen magától értetődő megközelítés mind a mai napig a
természetes fajok tekintetében). Ezen álláspont szerint például Szókratész vagy Platón
önmagában semmiféleképpen nem nevezhető speciesnek, csak az emberek összessége.
      A másik változat szerint – a példánál maradva – nem pusztán az emberek összessége
nevezhető speciesnek, hanem az egyes emberek is abban a tekintetben, hogy emberek (in eo
quod homines sunt). Az emberi faj egysége és sokfélesége ezen álláspont szerint a következőt
jelenti: az emberek egyek abban a tekintetben, hogy ember mivoltukban hasonlítanak
egymásra, individuális különbözőségüknél fogva azonban a sokaságukról kell beszélnünk
(LI–P 14).
      Abaelardus – Arisztotelészhez kapcsolódva – az univerzálé alapvető tulajdonságának
tartja az állíthatóságát. Ezt a tulajdonságot Arisztotelész is kiemeli, amikor azt írja, hogy az
univerzálénak „olyan a természete, hogy több dologról is állítható (De interpretatione 7,
17a39–40). Abaelardus érvelése szerint az indifferenciaelmélet első változata azért nem
tartható, mert az univerzálé ebben az esetben nem mint egész közös a hozzá tartozó egyedek
számára (ez jellemzi az univerzálét Boëthius szerint; lásd a keretes részt), hanem a részeinél
fogva, ahogyan egy mező is oly módon képezi különböző emberek tulajdonát, hogy azok
egyes részei fölött rendelkeznek. Ez azonban megakadályozza az univerzálé állíthatóságát,
mivel az egyes dolgokról így nem állíthatjuk az egészet, hanem csak azt mondhatjuk, hogy az
egyes dolgok az egészhez tartoznak.
Boëthius az Eiszagógéhoz írott második kommentárjában – többek között – azt a kérdést
vizsgálja, hogy mi módon lehet közös az univerzálé több dolog számára. Boëthius szerint
valaminek a közös voltáról háromféle értelemben beszélhetünk. Közös lehet valami a részei
révén. Ebben az esetben maga az egész nem közös az egyes dolgok számára, a részei azonban
meghatározott módon hozzátartoznak az egyes dolgokhoz (sed partes eius proprie
singulorum sunt). Közös lehet valami az időben eltérő módon, mint amikor például
szukcesszíve többen használják ugyanazt a közös dolgot, például a forrás vizét vagy egy
szolgát, vagy egy lovat. Harmadszor egy és ugyanazon időben is közös lehet valami, mint
például a színielőadás, amely a nézők számára közös. Ebben az esetben azonban nem
beszélhetünk arról, hogy a közös dolog a szubsztanciáját konstituálná mindannak, aminek a
számára közös (non tamen ut eorum quibus commune est substantiam constituat).
Az univerzálék azonban nem ilyen módon közösek a különböző dolgok számára. Az
univerzálé közös voltának három jellemzője van, tudniillik az univerzálé: 1. egészként van
jelen az egyes dolgokban (totum sit in singulis), 2. egy és ugyanazon időben van jelen a
különböző dolgokban (uno tempore), 3. képes konstituálni és megformálni a szubsztanciáját
azoknak a dolgoknak, amelyek számára közös (eorum quorum commune est constituere
valeat et conformare substantiam; vö. Boëthius, Commentaria in Porphyrium a se
translatum, Liber primus, PL 64, 83C–D).
Miután nem létezik olyasmi, ami a három említett módon lenne közös a dolgok számára, az
univerzálék nem léteznek valóságosan Boëthius szerint (az érvelés struktúrájához lásd Spade
1996).
     Az univerzálé állíthatósága Abaelardus szerint az indifferenciaelmélet második
változatának elfogadása esetén sem értelmezhető, mivel ekkor nem tudunk különbséget tenni
az univerzálé és az individuális dolog között. Ha Szókratész species, akkor Szókratész az
univerzálé, ám ebben az esetben Szókratész nem csupán egyetlen dologról állítható, hanem
több dologról; másfelől ha az ember speciest Szókratésszal azonosítjuk, akkor az individuális,
s nem állítható több dologról. Az elmélet Abaelardus szerint ennélfogva ahhoz az abszurd
konklúzióhoz vezet, hogy nincs különbség az egyedi dolog és az univerzálé között (LI–
P 15; King 2004: 71).

3.3.5.3. Abaelardus első megoldása: a Logica ingredientibus
A Logica ingredientibus Porphüriosz-glosszáinak elején Abaelardus azt írja, hogy a következő kérdésre
kíván válaszolni: azok a tulajdonságok, amelyek az univerzálékat jellemzik, vajon kizárólag a szavakat
illetik meg, vagy a dolgokat is (utrum hae solis vocibus seu etiam rebus <conveniant>). Abaelardus
egyúttal fölhívja a figyelmet arra, hogy az autoritásoknál (Arisztotelész, Porphüriosz, Boëthius) olyan
állítások találhatók, amelyekből úgy tűnik, hogy dolgoknak is és szavaknak is tulajdoníthatunk
univerzalitást (LI–P 9).

      Abaelardus láthatóan úgy gondolta, hogy az általa bírált elméletek – legalábbis aktuálisan –
azonosak az univerzálékat dolgokkal azonosító összes realista (az univerzáléknak valóságos létezést
tulajdonító) elmélettel. A realista elméletek tarthatatlansága Abaelardus szerint azt bizonyítja, hogy
„dolgok – akár önmagukban, akár kollekcióikban vesszük őket – nem nevezhetőek univerzálisnak oly
módon, hogy több dologról állíthatóak lennének, az a lehetőség marad ennélfogva, hogy az efféle
univerzalitást kizárólag a szavaknak tulajdonítsuk” (LI–P 16). A szavak (voces) ebben a kontextusban
nyilvánvaló, hogy nem tartoznak a dolgok (res) közé, bár Abaelardus megkülönbözteti a szavakat mint
fizikai objektumokat (voces ut res), a szavaktól, ahogyan a szignifikációjukat figyelembe véve
vizsgáljuk a tulajdonságaikat (LI–P 37–38).

      A szavak szignifikációját a középkorban Arisztotelész egy megjegyzése és Szent Ágoston
definíciója alapján értelmezték. Arisztotelész a Hermeneutikában – az igék tulajdonságainak
vizsgálata kapcsán – azt írja, hogy az igék „önmagukban véve” névszók és „szignifikálnak valamit”,
„hiszen aki kimondja őket, az rögzíti a gondolatot, s aki hallja, az megmarad ennél” ( De
interpretatione 3, 16b19–22). Szent Ágoston A keresztény tanításról című művében a jeleket úgy
definiálja, hogy „a jel olyan dolog, amely azon a képmáson túl, amelyet az érzékekben kelt, valami
másnak a gondolatát is előidézi bennünk” (II, 1). A középkori szerzők számára a szignifikáció a
jeleknek az a tulajdonsága, amely lehetővé teszi, hogy a jelek segítségével megértsünk valamit. A
szignifikáció ezért nem pusztán a terminusok szemantikai tulajdonsága, hanem episztemológiai-
pszichológiai reláció is. A szignifikatív jelet használó személy „létrehozza valaminek a
megértését” (constituit qui dicit intellectum), tudniillik annak a megértését, aminek a jelét használja
(Aristoteles Latinus 1965: 7, 15). Ez a Boëthius klasszikus Arisztotelész-fordításából származó, a
szignifikációt kifejező tömör formula („constituere intellectum”) évszázadokon át használatban volt,
és alapját képezte a jel, a megjelölt dolog, valamint a jel használója közötti kapcsolat értelmezésének
(Spade 1975: 214–215; Spade 1982: 188–189; lásd még 3.9.3.2.).

      A szignifikáció ilyen értelmezése mellett azonban az az állítás, hogy az univerzálék szavak,
Abaelardus szerint a következő problémát veti föl: vajon mi az, aminek a megértését létrehozza az
univerzálé? Abaelardus ugyanis a realista elméletek bírálata során bebizonyította, hogy kizárólag
diszkrét individuális dolgok léteznek. Ha azonban nem létezik olyasmi, amiben ezek megegyeznek
(nem léteznek általános dolgok), akkor az sem lehetséges, hogy az általános szavak ez utóbbiak
megértését hozzák létre az elmében. Az általános szavak azonban individuális dolgok megértését sem
hozhatják létre bennünk.

     Kitűnően illusztrálja a problémát a következő példa. Tegyük föl, hogy Szókratész a közelünkben
lévő házban üldögél. Ha ekkor azt mondjuk, hogy

                                                                „egy ember üldögél ebben a házban”,

és ez az állítás kizárólag Szókratészra igaz, állításunk még ebben az esetben sem
vonatkozik (mittitur) az „ember” szubjektumterminus révén Szókratészra. Ez utóbbiból ugyanis az
következnék, hogy a házban való üldögélés Szókratész inherens tulajdonsága, s abból, hogy ebben a
házban üldögél egy ember, arra következtethetnénk, hogy Szókratész ül benne. Ugyanakkor azonban
az „ember” univerzális név alatt nem pusztán individuumokat, hanem az emberek kollekcióját sem
érthetjük, mivel ebben az esetben a fenti állítás nem pusztán egyetlen emberre lenne igaz, tudniillik
arra, aki történetesen éppen ebben a házban üldögél, s aki történetesen éppenséggel Szókratésszal
azonos. (Abaelardus példájában a „homo” szubjektumterminus szerepel, természetesen határozatlan
névelő nélkül, miután ilyen a latin nyelvben nem létezik, s a „homo”-ra, az „ember”-re, ha az
emberek kollekcióját jelenti, természetesen nem igaz az, hogy ebben a házban üldögél).

      Ezekből a megfontolásokból – úgy tűnik – az következik, hogy az általános név egyáltalában nem
szignifikál egyetlen dolgot sem, mivel egyetlen dolgot sem értünk meg általa (nullum itaque
significare videtur vel homo vel aliud universale vocabulum, cum de nulla re constituat intellectum;
LI–P 1919: 18–19). Ám anélkül, hogy léteznék valamilyen, a megértés alapjául szolgáló dolog, amit
megragadunk, nem rendelkezhetünk megértéssel (Sed nec intellectus posse esse videtur, qui rem
subiectam quam accipiat, non habet; LI–P 1919: 19).

     Abaelardus álláspontja szerint ez a konklúzió nem fogadható el. Az univerzális neveknek ugyanis
van szignifikációja, s valamiképpen szignifikálják az egyes dolgokat azáltal, hogy megnevezik őket (res
diversas per nominationem quodammodo significant; LI 1919: 19, 7–8). Az sem igaz továbbá, hogy
nem értjük meg általuk az egyes dolgokat, bár ez a megértés – megfogalmazása szerint – nem a
dolgokból származik, hanem a dolgokhoz tartozik (non constituendo tamen intellectum de eis
surgentem sed ad singulas pertinentem).

     Az „ember” szó ugyanis Abaelardus álláspontja szerint egyedi embereket nevez meg annak a
közös oknak az alapján, hogy ők emberek, s éppen ezért hívjuk univerzálénak. Az említett szó az
embernek nem sajátos, hanem valamiféle közös megértését teszi lehetővé. Ez a megértés az egyes
emberekhez tartozik, akiknek a közös hasonmását ragadjuk meg a megértés során (LI 1919: 19).

      Abaelardus elemzése szerint ahhoz, hogy meg tudjuk érteni, mi jellemzi bizonyos nyelvi
kifejezések univerzalitását és hogyan lehetséges univerzális kifejezésekként használnunk őket, három
kérdésre kell tudnunk válaszolni:

1.      Mi az a közös ok, amelynek megfelelően bevezetésre került az általános név (quae sit
illa communis causa secundum quam universale nomen impositum est);

2.      mi az értelemnek az a közös fogalma, amely a dolgokhoz hasonlít (quae sit conceptio
intellectus communis similitudinis rerum);

3.     vajon a szavunkat azon közös ok alapján hívjuk közösnek, amelyben a dolgok
megegyeznek, vagy a közös fogalom alapján, vagy együttesen mindkettő alapján (et utrum
propter commune<m> causam in qua res conveniunt vel propter communem conceptionem
vel propter utrumque simul commune dicatur vocabulum).

     A három kérdésre Abaelardus a következő válaszokat adja:

      1. A közös ok, amelynek megfelelően az általános nevek bevezetésre kerültek, természetesen
nem lehet egyetlen dolog sem, hiszen – mint láthattuk – nem léteznek olyan dolgok, amelyek e nevek
szignifikátumai. Valamiben azonban mégis meg kell hogy egyezzenek azok az individuális dolgok,
amelyeket az általános nevek „valamiképpen – a megnevezés révén – szignifikálnak”. De vajon
miben?

      A válasz nagyon egyszerű. Ha az „ember” példánál maradunk: az emberek abban egyeznek meg,
mondja Abaelardus, hogy emberek. Nem az emberségükben, ha ezen olyan valóságos dolgot értünk,
amelyben valami módon osztoznak, hiszen ilyesmi nem létezik, lévén minden dolog individuális ( non
dico in homine, cum res nulla sit homo nisi discreta, sed in esse hominem; LI 1919: 19). „Embernek
lenni” azonban nem valamiféle dolog, hanem egy tényállás (Abaelardus szóhasználatában: status).
Esetünkben ez a tényállás azt jelenti, hogy azok, akiket embernek nevezünk, egy bizonyos
tekintetben, tudniillik abban a tekintetben, hogy emberek, nem különböznek egymástól, hanem
megegyeznek egymással (LI 1919: 20). Az általános nevek bevezetésének közös oka Abaelardus
szerint a status.

     Hogyan lehet azonban a status, ami nem azonos egyetlen létező dologgal sem, bárminek is az
oka? Abaelardus azt válaszolja erre az ellenvetésre, hogy számtalan olyan eset van, amikor
tényállásokat oknak tekintünk. Vegyük a következő példát:

                                              „Megkorbácsolták, mert nem akar kimenni a fórumra”

     A fórumra való kimenni-nem-akarás természetesen nem valamiféle dolog, mégis meglehetősen
kellemetlen következményekkel jár a példa szerint.

      A statust (azt, ahogyan a dolgok állnak) Abaelardus szerint propozíciókkal (vagy önálló
szintagmákkal) fejezzük ki, nem pedig névszókkal. A fenti mondatban – mint láttuk – a mellékmondat
az, amely kifejezi azt a tényállást, hogy az illető nem szeretne kimenni a fórumra. Abaelardus a
propozíciók szemantikai elemzése során azt – az egyes emberek gondolataitól független, igaz vagy
hamis – tartalmat, ami a propozíciók szignifikátuma, dictumnak nevezi. (A kortárs filozófiában – a
középkorral ellentétben – azt nevezik propozíciónak, amit a mondat kifejez, s ez az, ami igaz vagy
hamis, nem maga a mondat). A dictum propositionis Abaelardus értelmezése szerint nem azonos
egyetlen valóságosan létező fizikai dologgal sem, ám nem is mentális entitás. „Habár a valóságban
úgy állnak a dolgok, ahogyan azt a propozíció kifejezi, mégsem létezik olyan valóságos dolog, amit a
propozíció kifejez”, írja a Dialecticában (Petrus Abaelardus 1970: 160, 33–34; vö. Nuchelmans 1973:
150–161; Tweedale 1976: 213–304; King 2004: 105–108).

      2. A szinguláris név (pl. ’Szókratész’) azt a dolgot szignifikálja (ti. magát Szókratészt), aminek a
megértését lehetővé teszi (ám természetesen csak annyiban, amennyiben nem többértelmű
terminusként tekintjük, hiszen nagyon sok Szókratész nevű ember létezett és létezik). A jelenlevő,
individuális dolgok esetében a szinguláris név olyan formát hoz létre a gondolkodó lélekben ( forma
quaedam in animo surgit; propriam unius formam ingerit in animo; LI–P 1919: 21, 33. 35. 37), amely
az említett individuális dologhoz hasonlít, s a név ezt a dolgot ragadja meg és határozza meg (res
quaedam certificatur et determinatur; LI–P 1919: 38). A megértés alapjául szolgáló dolog (res
subiecta) ebben az esetben „a dolog valóságos szubsztanciája” (vera rei substantia; LI–P 1919: 22,
13). Amennyiben az individuális dolog aktuálisan nincs jelen érzékelhető objektumként (LI–P 1919:
22, 13–14), akkor a megértés alapjául szolgáló dolog Abaelardus szerint ezen individuális dolognak a
sajátos formája.

      Az univerzális nevek esetében azonban nem ez a helyzet. A megértés alapjául szolgáló dolog,
mint láthattuk, ténylegesen nem létezik, ám azt is láthattuk, hogy Abaelardus szerint mindazonáltal
az univerzális neveknek is van szignifikációja, tudniillik az egyedi dolgokat jelölik azáltal, hogy
megnevezik őket (LI–P 1919: 28, 3–5). Az a megértés azonban, amely az így megjelölt egyedi
dolgokhoz kapcsolódik, nem egy adott individuális dolog sajátos mentális képmása (formája), hanem
több dolog közös és zavaros képmása a lélekben (communis et confusa imago multorum; LI–P 1919:
21, 30). Ez a képmás ugyan puszta fikció és imaginárius dolog (res imaginaria quaedam est et ficta;
LI–P 1919: 20, 31–32), ám mégis valamiféle hasonlósági reláció áll fönn közte és azon dolgok között,
amelyeknek a képmása. Ez a hasonlósági reláció igen sajátos, hiszen ez a közös és konfúz képmás
egyidejűleg több dologra is hasonlít (LI–P 1919: 22, 16–24).

    Abaelardus minden jel szerint a gondolkodás intencionális objektumának tekinti a dolgok
meghatározott csoportjairól alkotott efféle képeket, ám az álláspontja ezzel kapcsolatban
meglehetősen kiforratlan (LI–P 1919: 20, 28–32; LI–P 22, 25).

      3. A harmadik kérdésre Abaelardus azt válaszolja, hogy a status és a közös fogalom együttesen
okozza azt, hogy egy adott szavunk általános legyen, bár a statusnak, a közös oknak ebben
jelentősebb szerepe van (LI 1919: 24, 32–37).

3.3.5.4. Abaelardus második megoldása: a Logica nostrorum petitioni
sociorum
Abaelardus az univerzáléproblémára a Logica ingredientibus Porphüriosz-glosszáiban adott
megoldásával nem lehetett teljességgel elégedett. A későbbiekben ugyanis fölülvizsgálta a korábbi
álláspontját, ahogyan ezt a Glossae super Porphyrium secundum vocales, valamint az ennek további
revíziójával keletkezett Glossulae, avagy Logica nostrorum petitioni sociorum (LNPS) mutatják
(vö. Mews 1984; s szövegkiadása: Petrus Abaelardus 1933). A helyenként homályos Logica
ingredientibushoz képest úgy tűnik, hogy ez utóbbi Porphüriosz-kommentár tükrözi Abaelardus
legkiforrottabb megoldását az univerzáléproblémára (De Rijk 1980: 139). Johannes Saresberiensis
beszámolója is ezt látszik alátámasztani, ő ugyanis Abaelardus megoldását az LNPS-ben található
megoldással azonosítja, amennyiben azt írja, hogy Abaelardus szerint az univerzálé a sermóval
azonos (Johannes Saresberiensis 1929: 92, 874c; 2003: 127). Abaelardus továbbá éppen a
gondolkodás intencionális objektumainak kérdésével kapcsolatban képvisel az LNPS-ben radikálisan
új álláspontot, amit – mint láthattuk – az LI-ben nem dolgozott ki.

       Abaelardus az LNPS-ben módosít korábbi terminológiáján. A „vox”, ami korábban a
szignifikációval rendelkező nyelvi jel volt, most a fizikai entitásként felfogott nyelvi jellel azonos. A
szignifikációval rendelkező nyelvi jel Abaelardusnál az LNPS megírásának idején a sermo (kb.
„beszéd”). A sermo egy szempontból azonos a voxszal, ti. ugyanaz a fizikai entitás, egy másik
szempontból azonban – s az univerzáléprobléma szempontjából ez a releváns – különböznek.
A voxról mint fizikai entitásról ugyanis – bár ez egyáltalán nem triviális, hiszen a voxot állítjuk
valamilyen szubjektumról, amikor állítást teszünk – nem mondhatjuk azt, hogy az univerzáléval
azonos. Mint fizikai dolog ugyanis – egyéb fizikai entitásokhoz hasonlóan – nem prédikábilis, nem
állítható semmiről. A sermo viszont állítható, mivel a sermo nem egyszerűen egy a kimondott vagy
leírt individuális entitások közül, hanem szignifikációval rendelkező kimondott vagy leírt individuális
entitás (LNPS: 522–524). A következő állítások ennek megfelelően hamisak Abaelardus szerint:

                                                                                          „A vox genus”

                                                                                        „A vox species”,

ám a fordítottjuk igaz:

                                                                                          „A genus vox”

                                                                                        „A species vox”.

     Az utóbbi kettő azért igaz, mert arról a jelentéssel bíró szóról, amely valamilyen genust
vagy speciest jelöl, igaz az, hogy azonos egy hangsorral. Ezenkívül azonban még szignifikációval is
rendelkezik, ezért az első két állítás, amely Abaelardus értelmezése szerint a hangsort azonosítja az
univerzáléval s ezzel önmagában a hangsornak tulajdonítja a prédikábilitást, hamis.

     „A valamely individuális létező genus” (aliqua existentia est genus) állítás azért sem lehet igaz,
mert – ahogyan arról korábban már szó volt – Abaelardus szerint egyetlen ténylegesen létező dolog
sem univerzális (nulla essentia sit universalis; LNPS 1919: 529).

     Abaelardus az LNPS-ben rendkívül eredeti megoldását nyújtja a problémának (vö. Tweedale
1976: 180; De Rijk 1980: 146). A megoldását egy rossz kérdés, és az ehhez kapcsolódó két rossz válasz
elemzésére építi.

      A rossz kérdés az univerzális nevek szignifikációjára és a hozzájuk kapcsolódó megértésre,
gondolatra (intellectus) vonatkozik. A kérdés a következő: melyek azok a dolgok, amelyeket az
univerzális nevek szignifikálnak? Abaelardus szerint a rossz kérdésre adott két rossz válasz a
következőképpen áll elő. Akkor, amikor meghallunk egy univerzális nevet (pl. „ember”), amely közös
több dolog számára és egyformán viszonyul mindegyikhez, azt a kérdést tesszük föl, hogy mi az a
dolog, amelyre ilyenkor gondolunk. A válasz az szokott lenni, hogy magára az emberre. Erre az a
további kérdés következik, hogy: ez miként lehetséges, ha egyszer kizárólag ez vagy az vagy amaz az
ember létezik, s ezért csak ők azok, akikre gondolni tudunk az említett esetben. A probléma
megoldhatatlannak tűnik, az ugyanis egyértelműen hamis, hogy aki meghallja az „ember” univerzális
nevet, mindig erre, vagy arra, vagy amarra a ténylegesen létező individuális emberre gondol, másfelől
olyasmi, mint „az ember maga”, egyáltalán nem létezik. A válaszhoz arra van szükség Abaelardus
szerint, amire általában a helyes okoskodáshoz: „az egyes kijelentések értelmét gondosan
elemeznünk kell, s ekkor nem jutunk képtelen következtetésekhez” (LNPS 530).

     Nézzük azt a kijelentést, hogy
        (1) „az emberre gondolok”.

        Ha ebből kiindulva úgy következtetek, hogy:

        (1) „az emberre gondolok”

        (2) „ám minden ember ez vagy amaz az ember”

következésképpen

        (3) „erre vagy amarra az emberre gondolok”,

akkor helytelenül okoskodom, (3) ugyanis nem következik (1)-ből.

     A téves következtetésért egyértelműen a (2) premissza a felelős. Abaelardus szerint a következő
érvelés analóg az előbbivel:

        (4) „süvegre vágyom”

        (5) „ám minden süveg ez vagy amaz a süveg”,

következésképpen

        (6) „erre vagy amarra a süvegre vágyom”.

      Ebben az esetben ismét csak helytelenül érvelünk, méghozzá azért, mert süvegre vágyni nem
azt jelenti, hogy egy meghatározott, egyedi, valóságosan is létező fejfedőre fáj a fogam, hanem azt,
hogy olyan vágyakozás van bennem, amelynek a tárgya süveg. A helyes következtetés ennélfogva a
következő volna:

        (4’) „süvegre vágyom”

        (5’) „ám mindenki, aki süvegre vágyik, erre vagy arra a süvegre vágyik”,

tehát

        (6’) „erre vagy arra a süvegre vágyom”.

    Hasonlóképpen, a helyes következtetéshez (2) helyett a következő állítást kellene tennünk: (2’)
„ám minden olyan gondolat, amely emberre gondol (intellectus intelligens hominem), erre vagy
amarra az emberre gondol”.

     Azt kell látnunk azonban, hogy sem (2’), sem pedig (5’) nem igaz. Ha „az emberre gondolok”
vagy ha „süvegre vágyom”, nem gondolok szükségképpen erre vagy arra az emberre, és nem vágyom
szükségképpen egy meghatározott süvegre (LNPS 530–531).

      De vajon azt jelenti-e ez, hogy akkor, amikor „az emberre gondolok” vagy akkor, amikor a
„süvegre vágyom”, egyáltalán nem gondolok és nem vágyom semmire? Az az állítás, hogy „nem
tudja, mire gondol akkor, amikor meghallja az ‘ember’ hangsort” (auditor non habet quod
rationabiliter intelligat hac uoce prolata ‘homo’; LNPS 532) igaz is lehet és hamis is Abaelardus
szerint.

    Igaz abban az esetben, ha a problémát a név szubsztanciájára (substantia
nominis) vonatkoztatjuk. Ebben az esetben az állítás a következőt jelenti:

        „egyetlen olyan dolog sincs, amire gondol” (nulla res est de qua intellectum habeat), ami igaz.
      Hamis azonban abban az esetben, ha a problémát az ige szubsztanciájára (substantia
verbi) vonatkoztatjuk. Ebben az esetben az állítás a következőt jelenti:

       „semmiféle gondolata nincsen” (nullum intellectum habet), ami azonban hamis.

      A „mire gondolsz” (quid intelligis) kérdésnek, hasonlóan a „mire vágysz” (quid vis) kérdéshez,
két értelmezése lehetséges. Az első szerint, amikor a kérdés a név szubsztanciájára irányul ( de
substantia nominis; azaz arra a ténylegesen létező dologra, amit a név megjelöl, a gondolkodás,
illetve a vágyakozás tárgyára) a két kérdés a következőképpen hangzik: „mi az a dolog, amire
gondolsz”, „mi az a dolog, amire vágyakozol”. Ha így tesszük föl a kérdést, akkor oly módon
válaszolhatunk rá, hogy megjelöljük azt az egyedi létezőt, amelyre gondolunk vagy amelyre vágyunk.

     A második értelmezés szerint a kérdés az ige szubsztanciájára, magára a cselekvésre
(gondolkodás, vágyakozás) irányul, s nem valamely individuális létezőre: „milyen gondolatod
támadt” (quem intellectum habes) vagy „miféle vágyakozás van benned” (quam voluntatem habes).

    Ha a második értelemben vesszük a kérdést, akkor teljesen értelmes (Abaelardus
megfogalmazásában: igaz) lehet azt válaszolni például, hogy

       „a kimérára gondolok”,

vagy

       „kacsalábon forgó kastélyra vágyom” (aureum castrum volo),

még akkor is, ha tudjuk, hogy sem kimérák, sem pedig kacsalábon forgó kastélyok nem léteznek a
valóságban. Egyik esetben sem áll azonban, hogy ne gondolnánk vagy vágyakoznánk valamire abban
az értelemben, hogy rendelkezünk az adott gondolattal és vággyal, még ha annak a tárgya nem is
valamely ténylegesen a külvilágban létező dolog, hanem egy intencionális objektum (cum igitur
chimaeram intelligo, etsi nulla res sit quam intelligam, aliquid tamen intelligo; LNPS 533).

      Az elemzés során Abaelardus olyan kontextusokat vizsgál, amelyeket tisztán referenciálisaknak,
illetve referenciálisan homályosaknak nevezhetünk (a megkülönböztetéshez vö. Quine 1961;
magyarul: 2002: 225–229, és Quine 1960: 141–146; e megkülönböztetés relevanciájára Abaelardus
elemzésének szempontjából elsőként M. Tweedale hívta föl a figyelmet; vö. Tweedale 1976: 180 sk.,
őt követte De Rijk 1980: 147; 149). Abaelardus arra hívja föl a figyelmet, hogy referenciálisan
homályos kontextusokban egyáltalán nincs szükség ténylegesen létező dolgokra ahhoz, hogy a
mentális aktusainkat vagy attitűdjeinket kifejező igéket értelmesen használhassuk, és igaz állításokat
tehessünk velük. Teljességgel elegendőek azok a belső, intencionális objektumok, amelyekre az adott
igék vonatkoznak (mint például a kiméra vagy a kacsalábon forgó kastély).

      Az univerzáléproblémával kapcsolatos félreértések Abaelardus elemzése szerint abból erednek,
hogy a referenciálisan homályos kontextusokat nem különböztetik meg azoktól a kontextusoktól,
amelyekben a terminusok tiszta referenciával rendelkeznek. Ez a tévedés a mentális aktusok és
attitűdök belső tárgyait transzponálja és valóságos objektumokká teszi, abban a hiszemben, hogy
kizárólag így biztosítható az, hogy igaz állításokat tehessünk ezekről a dolgokról. Ez azonban
Abaelardus szerint nem igaz, az univerzálék az LNPS szerint a gondolkodás belső, intencionális
objektumai.
3.3.6. Etika
Abaelardus a teológiai munkáiban számos olyan problémát vizsgált, amelyeket ma etikai
problémáknak neveznénk. Két olyan művet is írt azonban, amelyek kifejezetten etikai kérdésekkel
foglalkoznak. Az első a Collationes (vagy Dialogus) volt, a másik pedig az Ethica (vagy Scito teipsum).

3.3.6.1. A Collationes

3.3.6.2. Az Ethica sive Scito teipsum
3.3.6. Etika

3.3.6.1. A Collationes
A Collationes (rövidítve: C, a kiadását lásd Petrus Abaelardus 2000) bevezetőjében Abaelardus egy
álmot ír le. Az álomban három férfi érkezik Abaelardushoz három különböző irányból. A három férfi
három különböző valláshoz tartozik (diversis fidei sectis innitentes), de mindhárom egyetlen Isten
kultuszának szenteli magát (unius ... Dei cultores ... nos omnes pariter; C 40). Abaelardus álmában
azért jelennek meg, hogy döntőbírónak kérjék föl régóta tartó vitájukban. Abaelardus szövege
anélkül ér véget, hogy a döntőbíró teljesítené a feladatát, s a párbeszéd végén a keresztény utal rá,
hogy az általuk tárgyalt témakörben lehetségesek még további meg nem vitatott problémák is.
Elterjedt az értelmezők körében ennélfogva az az álláspont, hogy Abaelardus nem tudta befejezni
a Collationest, ugyanakkor van, aki szerint lehetséges, hogy szándékosan nem fejezte be (Mews 1985:
107–109). Rendkívül érdekes felvetés, hogy az írás nyitott befejezésének akár pedagógiai oka is
lehetett: a döntőbíró szerepét ebben az esetben a szerző átruházza az olvasóra (Adams 1995: xii–xiii).

      A – pogány – filozófus azon az állásponton van, hogy a természeti törvény elsődleges a vallási
parancsolatokhoz képest, s önmagában elegendő a morál megalapozásához. Mindaz, ami ezen túl
van (ti. a Szentíráson és a tradíciókon alapuló vallási parancsolatok) felesleges (C 46, 80–89).
„Bebizonyosodott számomra, hogy a zsidók hülyék, a keresztények pedig bolondok”, mondja a
filozófus – szándékosan – provokatív módon az álomban (C 42, 29). Álláspontja azon alapul, hogy a
(nem tisztán a természeti törvényen alapuló) vallásokban – ellentétben az emberi élet egyéb
területeivel – nem figyelhető meg az értelem (intelligentia) növekedése, mivel tilos a hittételek
racionális vizsgálata, és nem lehetséges büntetlenül kételkedni bennük (C 48, 117–125). Némelyek
annyira elvesztik az eszüket (in tantam sepe prorumpunt insaniam) e vallások képviselői közül, hogy
nem szégyellik beismerni: abban hisznek, amit nem képesek megérteni, „mintha a hit a szavak
kimondásában állna inkább, s nem a lélek megragadó tevékenyégében, s a szájhoz tartozna inkább,
mint a szívhez” (C 50, 129–133). A szektájuk egyedülálló volta pedig (proprie secte singularitas) olyan
kevéllyé és nagyképűvé teszi őket, hogy mindazokat, akik tőlük eltérő hitűek, „alkalmatlannak ítélik
az Isten kegyelmére” (C 50, 136–137).

      A Collationes két dialógust tartalmaz. Az első a filozófus és a zsidó, a második pedig a filozófus
és a keresztény párbeszéde, a zsidó és a keresztény (eltérően a kor zsidó-keresztény
dialógusirodalmában megszokottól) nem beszélgetnek egymással. Mindkét párbeszédet a filozófus
iniciálja, s a vita a párbeszédeket megelőző problémafelvetés szerint a természeti törvényen felüli –
zsidó és keresztény – vallási parancsolatok igazolhatóságáról folyik. A kinyilatkoztatott törvény a
filozófus szerint akkor igazolható, ha be lehet bizonyítani, hogy az emberi boldogsághoz – a
természeti törvényen felül – szükség van a kinyilatkoztatott vallási parancsolatokra. A filozófusok
álláspontját az első párbeszéd zsidó szereplője ebben a kérdésben úgy foglalja össze, hogy „az ember
egyedül a természeti törvény révén is üdvözülhet” (homines salvari posse sola naturali lege), az írott
törvények követése nélkül (C 82, 569–571).

      A Collationes azonban – főként a második párbeszédben – eltér az eredeti kérdéstől, s így ebben
a tekintetben is jelentősen különbözik a korban meglehetősen divatos apologetikus irodalomtól. A
filozófus és a keresztény párbeszéde ugyanis már egyáltalán nem a vallási parancsolatokról szól,
hanem arról, hogy mi a legfőbb jó és mi módon lehet eljutnunk hozzá (C 136, 1281–1282; C 154,
1504–1510). Az a tudomány, amely ezt a kérdést vizsgálja, az etika vagy morálfilozófia, amit a
párbeszédben szereplő keresztény szerint divinitasnak is hívhatunk (134; 1265–1266). Minthogy
a Collationes megfogalmazása szerint „az igaz etika” (vera ethica) minden tudomány célja és
összegzése (omnium disciplinarum finis et consummatio), az etika kiemelkedik a többi tudomány
közül (C 134–136). Ez jelentős változásra utal Abaelardus korábbi tudományfelfogásához képest,
amelyben egyértelműen a logika töltötte be a vezető szerepet (Mews 2005: 180).

     Mindez természetesen nem azt jelenti, hogy a logikai-nyelvfilozófiai analízis eltűnik Abaelardus
eszköztárából. Ezt világosan mutatja a „legfőbb jó” fogalmának a Collationes második dialógusában
történő elemzése. Abaelardus valójában a „jó” név használatát elemzi, ahogyan ezt a beszélgetésben
szereplő keresztény az írás végén kiemeli (C 298, 3423–3425).

     A második dialógusban az abaelardi álom dramaturgiája szerint a keresztény felülkerekedik a
vitában a filozófuson, de nem a vallása miatt, hanem abban az értelemben, hogy – a jó fogalmának
elemzése során – éleselméjűbb filozófusnak bizonyul a párbeszéd filozófus szereplőjénél (C 164,
1644–1645: te primum phylosophum comperior). Ez Abaelardus szerint azért van így, mert Jézus
követése nem más, mint az igazi „sophia” (ti. az isteni bölcsesség elsajátítása; C 142, 1366–1368).

      Az elemzés során Abaelardus megkülönbözteti a jó, a rossz és a morális értelemben közömbös
dolgokat. Ez utóbbi megkülönböztetés – csakúgy, mint a természeti törvénnyel kapcsolatos, a
korábbiakban említett filozófiai álláspont – sztoikus hatást mutat. A 12. században – az egyházatyák
olyan írásai mellett, amelyek révén indirekt sztoikus hatás is kimutatható – széles körben használtak a
teológusok olyan ókori latin szövegeket (elsősorban Cicero és Seneca írásait), amelyek ókori sztoikus
szerzők etikai nézetei közvetítették (Lapidge 1988: 88–99). A morális értelemben közömbös dolgok
fogalma (adiaphora) Boëthiusnál is megtalálható, aki a Kategóriák-kommentárjában a jó és a rossz
ellentétének elemzése során megemlíti, hogy azokra a dolgokra, amelyek nem jók és nem rosszak,
Arisztotelésznek nem volt önálló szava, s Boëthius bevezeti ezekre a közömbös
dolgok (indifferentia) kifejezést. A sztoikusok úgy gondolták, teszi hozzá, hogy a gazdagság és a
szépség ezek közé tartozik (Boëthius PL 64, 268B; Marenbon 1997: 244–245).

     Abaelardus a jó analízise során abból indul ki, hogy a „jó” szó – hasonlóan más szavakhoz –
többértelmű, azaz nem egyetlen szignifikációval rendelkezik, s ennélfogva nehéz megadni a
definícióját (C 278, 3136–3138). Olyan személyeken kívül ugyanis, akiket az erkölcseik tekintetében
jónak nevezünk, beszélhetünk jó kézművesekről, jó lovakról és egyéb jó dolgokról is. Mit több,
morális értelemben kifejezetten rossz dolgokat is nevezhetünk jónak, azt állíthatjuk ugyanis valakiről,
hogy „jó tolvaj”, vagy az általunk ismert „legjobb tolvaj”, mivel az illető ügyesen és tapasztalt módon,
mondhatni komoly mesterségbeli tudás birtokában képes lopni (C 278, 3136–3146).

     Abaelardus szerint továbbá nem pusztán dolgokat, hanem propozíciók által kifejezett
tényállásokat (dicta) is nevezhetünk jónak. Abaelardus példája némiképp meghökkentő. Azt állítja
ugyanis, hogy ez igaz: „jó az, hogy létezik a rossz”, míg természetesen a rosszról azt állítani, hogy jó,
hamis. A példa Abaelardus teodíceája alapján érthető. Ha ugyanis egy tényállásról vagy
eseményről (eventus) azt állítjuk, hogy jó, akkor az Abaelardus szerint „annyit tesz, mintha azt
mondanánk, hogy szükségszerű valamely dolog Isten által történő lehető legjobb elrendezésének
megvalósításához, még ha számunkra teljességgel rejtett marad is ez az elrendezés (C 298, 3404–
3406). Az isteni előrelátás Abaelardus szerint nem magukra a dolgokra, hanem az összefüggéseikre
irányul, egy jó szándékkal végrehajtott cselekedet éppen úgy lehet rossz, ha az szemben áll az isteni
elrendeléssel, mint ahogyan rossz dolgok is alkothatják az isteni terv részét. Mint láttuk, Abaelardus
élettörténetének, ahogyan azt a Szerencsétlenségeim története bemutatja, éppen ez ad értelmet a
filozófus szerint. „Még ha nem érdemeljük is meg” az igazságtalan szenvedéseket, írja ott, „ne
kételkedjünk tisztító erejükben; és mivel minden az isteni rendelés szerint történik [...]. Isten végtelen
jósága soha semmit nem enged cél nélkül történni, s minden, ami rosszul kezdődött, végül jóra
fordul” (SZT 39; HC 108, 1591–1597).

      Miután a „jó” szó az említett módon többértelmű és többféleképpen használható, Abaelardus
azt vizsgálja, hogy mi az, amit morális értelemben jónak nevezhetünk. A dolgokat és a tényállásokat
Abaelardus elemzése alapján kizárhatjuk ebből a körből, hiszen – mint láttuk – ezek esetében
egyrészt olyasmiről is állíthatjuk, hogy jó, ami morális értelemben nem az, másrészt pedig – az isteni
terv részeként – minden tényállás és esemény: jó.

      Abaelardus azonban még ennél is tovább megy, amennyiben szerinte a cselekedetek sem
lehetnek morális értelemben jók vagy rosszak. Ez azért van így, mert Abaelardus (összhangban
Arisztotelész kategóriaelméletével) a cselekedeteket dolgoknak tartja, és úgy gondolja, hogy az
önmagukban, dolgokként tekintett cselekedetek morális szempontból közömbösek. Önmagában véve
Abaelardus szerint minden cselekedet adiaphoron (omnes ex se indifferentes sunt; C 280, 3162–
3163).

      A cselekedeteket pusztán „gyökerük”, az intenció alapján nevezhetjük jónak vagy rossznak (non
enim actiones bone vel male nisi secundum intentionis radicem iudicantur; C 280, 3161–3162).
Abaelardus szerint nyilvánvaló, hogy különböző emberek ugyanazt a cselekedetet eltérő intencióval
is végrehajthatják. A hétköznapi szóhasználat ugyan olyan fordulatokat használ, mint a „jót tenni” a
„jól tenni”, azaz „jó szándékkal” (bene intentione) tenni helyett, ám egy adott cselekedet morális
megítélése mégis a megtétele alapjául szolgáló intenció függvénye. Abaelardus kedvelt példája
szerint ha két ember felakaszt egy gonosztevőt, és az egyiket az igazságosság, a másikat pedig a
gonosztevő iránt táplált gyűlölet hajtja, akkor az első morális értelemben jól, a második azonban
rosszul cselekszik, még ha a cselekedet, amit végrehajtanak, azonos is (C 286, 3237 sk.;
vö. Ethica 28, Etika 66; a referenciák a latin szövegre és a magyar fordításra vonatkoznak: vö. Petrus
Abaelardus 1971 és Petrus Abaelardus 1989). Sőt, ha egy és ugyanazon ember különböző
időpontokban ugyanazt cselekszi, ám hol jó, hol pedig rossz szándékkal, akkor a tettének morális
értéke éppen úgy változni fog, ahogyan egy propozíció igazságértéke is változik attól függően, hogy
mikor hangzik el (Ethica 52; Etika 82).

      Abaelardus nyelvfilozófiai-szemantikai elemzése szerint tehát morális értelemben nem a
tényállásokról vagy a dolgokról (ezek közé értve a cselekedeteket is), hanem az intencióról állíthatjuk
azt, hogy jó. „A jó ember – úgy tűnik – nem abban különbözik a rossz embertől, hogy azt teszi, ami
jó, hanem inkább abban, hogy jól teszi azt, amit tesz (C 284–286, 3229–3230).

3.3.6.2. Az Ethica sive Scito teipsum
Az Etika befejezetlen munka. Abaelardus valószínűleg a sens-i zsinatot megelőzően állította
össze ezt a viszonylag rövid, s mindössze öt középkori kéziratban fennmaradt etikai-teológiai
szöveget (Luscombe 1971: xxx; xli–lv; Marenbon 1997: 67). Az írásban a bűn fogalmát
elemzi mélyrehatóan, amelyet a Collationes második dialógusában már érintett (vö: C 176,
1790–1792).
     A második dialógusban Abaelardus egy helyütt azon álláspont ellen érvel, hogy az
erények azonos mértékben vannak jelen az erényes, a bűnök pedig a bűnös emberekben
(C 174, 1767–186, 1924). „Akár úgy gondolod, hogy az akaratban, akár pedig úgy, hogy a
cselekedetben van jelen a bűn”, mondja a keresztény a filozófusnak, „nyilvánvaló, hogy a
rossz emberek körében az egyik romlottabb akarattal rendelkezik, s ártalmasabb avagy
rosszabb cselekedetekre képes, mint a másik” (C 182, 1870–1872).
     Ezen a helyen Abaelardus olyan alternatívát vet fel, amely a – minden bizonnyal később
keletkezett – Etika bűnnel kapcsolatos elemzése szerint hamis alternatíva volna: vagy az
akarat, vagy pedig a cselekedet az, ami bűnös.
     A bűnnel kapcsolatban Abaelardus ugyanis az Etikában négy dolgot különböztet meg: A
lelkület hibáját (uicium animi), a rossz cselekedetre irányuló akaratot (uoluntas mali
operis), magát a bűnt (ipsum peccatum), amely a rosszal való egyetértésben áll, s egyenlő
Isten megvetésével (quod in consensu mali vel contemptu Dei statuimus), valamint a rossz
cselekedetet (mali operatio; Ethica 32; Etika 69).
     Abaelardus szerint sem a lelkület hibája, sem a rossz cselekedetre irányuló akarat, sem
pedig a rossz cselekedet esetében nem beszélhetünk bűnről. Az előbbi kettő megelőzi, az
utóbbi kettő pedig követi a bűnt, de nem azonos vele.
     A lelkület hibája Abaelardus elemzése szerint hajlamossá tesz bennünket arra, hogy
egyetértsünk olyasmivel, ami nem helyénvaló. Ez a hiba azonban (például a haragra vagy a
bujaságra való hajlam; vö. C 220, 2370) természetes adottság, önmagában morális
szempontból nem értékelhető, hasonlóképpen ahhoz, amit Abaelardus a rossz cselekedetre
irányuló akaratnak nevez (Ethica 6, 11; Etika 52).
     Abaelardus ezen a ponton jelentősen változtatott korábbi terminológiáján.
A Collationesben, a Római levél kommentárjában, valamint a Theologia Scholariumban a
bűnt a rossz akarattal azonosította (Mews 1985: 115). A „bűn” névszó a Szentírásban, írja,
„tulajdonképpeni értelemben a lélek vétkét és Isten megvetését jelenti, azaz a mi romlott
akaratunkat” (Comm. Rom 164: 354–357; vö. Blomme 1958: 185). Ez az értelmezés általános
volt a korban. Champeaux-i Vilmos és Laoni Anselmus iskolájának az álláspontját (nichil
malum est ... nisi voluntas; malum nichil est ... nisi mala voluntas; Lottin 1959: 221 és 302)
kitűnően artikulálja Hugo de Sancto Victore, aki szerint „a romlott akarat, ami a bűn, az
összes jótól való megfosztottsággal azonos (prava voluntas, quae est peccatum privatio omnis
boni; Quaestiones in Epistolas Pauli, q. 78, PL 175, 453D). A bűnnek a rossz akarattal
történő azonosítása Abaelardus számára azért lehetett az Etikát megelőző írásaiban megfelelő
álláspont, mert azon állítás ellen kívánt érvelni, hogy a bűn a rossz cselekedetekben áll.
A Collationesben felvetett alternatíva azt jelzi, hogy a szöveg megírása idején nem
gondolkodott más megoldáson.
     Az Etikában azonban Abaelardus, mint megjegyzi, figyelmesebben is megvizsgálta a
dolgot (Ethica 6, 18–19; Etika 52), s ennek eredményeképpen ebben az írásban egészen eltérő
jelentésben használja a rossz akarat fogalmát. Abaelardus elemzése szerint ugyanis 1. rossz
akarat nélkül is el lehet követni bűnt, 2. a rossz akarat meglétéből nem következik, hogy bűnt
követnénk el.
     Az elsőre Abaelardus nagyon sajátos példát talál. Képzeljük el, hogy egy ártatlan szolga,
amikor az ura – hirtelen dührohamában – kivont karddal üldözni kezdi és meg kívánja ölni,
akarata ellenére, puszta önvédelemből meggyilkolja az urát. Ebben az esetben szó sincs rossz
akaratról, hiszen a szolga akarata az élete megmentésére, a halál elkerülésére irányult.
Abaelardus szerint azonban mégis bűnt követett el, mert „egyetértett a jogtalan
gyilkossággal”, amennyiben szándékosan és tudatosan ölte meg az urát. A példa világosan
mutatja, hogy – legalábbis a rossz akarat elemzése során – Abaelardus elválasztja egymástól
az akarattal történő és a szándékos cselekvést (Ethica 6–8; Etika 52–53). A másodikra
Abaelardus a szexuális vágyakozás példáját hozza, a vágyakozást azonosítva a rossz akarattal.
„Példának okáért: valakit egy asszony láttán hatalmába kerít a kívánság (concupiscentia), és
elméje fölzaklattatván a testi gyönyör gondolatától, föllobban benne a gyalázatos vágy, hogy
vele háljon. Mi más lenne ez az akarat és rút vágy, kérdezed, mint bűn?” (Ethica 10–
12; Etika 55). Abaelardus elemzése szerint azonban – miután a vágyakozást le lehet küzdeni –
a rossz akarat mint vágyakozás önmagában nem nevezhető bűnösnek, hiszen nem azonos az
elfogadására vagy elutasítására irányuló szabad, tudatos döntésünkkel. Morális szempontból
azonban pusztán ez utóbbi releváns, mivel kizárólag a szabad döntéseinkért vállalhatunk
felelősséget.
      Miután a lelkület hibáján és a rossz akaraton kívül a tett sem implikálja a szabad és
tudatos döntést, Abaelardus a cselekedetet sem tekinti bűnösnek. Abaelardus természetesen itt
a cselekedeteket önmagukban, a hozzájuk kapcsolódó mentális aktusoktól elkülönítetten
kezeli. Érvelése szerint egyrészt elkövethetünk olyasvalamit kényszerből vagy tudatlanságból,
aminek nem volna szabad megtörténnie, s ebben az esetben ez nem is róható föl nekünk.
Másrészt ha bűnös tettet hajtunk végre, az önmagában már nem tesz hozzá semmit a bűnhöz
(Abaelardus jelzi, hogy ez meghökkentő lehet a kortárs olvasói számára; Ethica 16–
18; Etika 59). Az elsőre Abaelardus ismét a szexualitás köréből hoz példákat. Az az ember,
írja például, aki valamiféle megtévesztés folytán – azt hívén hogy az illető a felesége – idegen
nővel hál, nem követ el bűnt, mivel a bűn „nem más feleségének megkívánása, sem pedig a
vele elkövetett házasságtörés, hanem inkább az e vággyal, illetve cselekedettel való
egyetértés” (Ethica 24,14–16; Etika 63).
      Az egyetértés (consensus) olyasvalamivel, ami nem helyes, amit nem szabad megtenni,
azt jelenti Abaelardus értelmezésében, hogy „nem tartjuk vissza magunkat az elkövetéstől, s
készek vagyunk arra, hogy mihelyt alkalom nyílik rá, megtegyük” (Ethica 14, 17–
19; Etika 57). Sajátos módon az egyetértés kapcsán Abaelardus ismét használja – méghozzá
az egyetértés szinonimájaként – az akarat (voluntas) szót (Ethica 24, 26–27; Etika 64). Ebben
az esetben az akarat azonban nyilvánvalóan eltérő értelemben szerepel, mint akkor, amikor
rossz akaratról beszél. Az akarat mint egyetértés ugyanis valamilyen döntés szándékos és
tudatos megerősítését jelenti itt, míg a rossz akarat esetében arról a természetes indíttatásról
van szó, amely valamilyen rossz, elvetendő dologra irányul, s mint láttuk, nem implikál
szándékosságot.
      A bűnt (az egyetértést mint mentális aktust) Abaelardus „Isten megvetésének” nevezi.
Az Etika elején, a lelkület hibája kapcsán Abaelardus azt írja, hogy ez arra ösztönöz
bennünket, hogy „egyetértsünk olyasmivel, ami nem helyes, tehát valamilyen helytelen
cselekedettel vagy mulasztással. S ezt az egyetértést nevezzük bűnnek a szó szoros
értelmében, azaz a lélek olyan vétkének, amely kárhozatot érdemel és Isten előtt bűnössé tesz.
Hiszen mi más lenne ez az egyetértés, mint Isten megvetése és megsértése (contemptus et
offensa ipsius)?” Ezzel természetesen nem okozunk kárt Istennek, fűzi hozzá Abaelardus, ám
Isten mindazonáltal „megtorolja” ezt a megvetést.
      Ez a megvetés Abaelardus szerint negatív módon (abnegative) definiálható. Egyrészt
Isten megvetése az, hogy semmiféleképpen nem tesszük meg érte azt, amiről úgy hisszük,
hogy meg kell tennünk érte. Másrészt Isten megvetése az, hogy nem tartózkodunk érte attól,
amiről úgy hisszük, hogy tartózkodnunk kellene (Ethica 4–6; Etika 51–52).
      Itt természetesen ismét a legkevésbé sem azokról a cselekedetekről van szó, amelyekkel
megsértünk vagy elmulasztunk követni bizonyos előírásokat. Abaelardus értelmezése szerint
a morálisan értékelhető események a lélekben zajlanak le. Valószínűleg Szent Ágostonhoz
kapcsolódva Abaelardus úgy gondolja, hogy a cselekedeteink nincsenek a hatalmunkban,
ugyanis – mint írja – „számtalan akadálya lehet a végrehajtásuknak”, míg „az akaratunk és az
egyetértésünk mindig a mi döntésünktől függ (Ethica 24–26; Etika 64, a fordítást
módosítottam – B. G.). Isten ennélfogva nem annyira a külső tetteinkre, mint a lelkünkben
meghozandó döntéseinkre, a belső cselekedeteinkre figyel, sőt, kizárólag Isten képes arra,
hogy „a szándékunk bűnösségét igazán mérlegelje, s igaz ítéletet alkosson a bűnről”
(ueraciter in intentione nostra reatum pensat; Ethica 40, 10–11).
      Az emberek ezzel szemben kizárólag az általuk ismert külső cselekedetek alapján
képesek ítélkezni és mérlegelni a tettek következményeit. Mivel – amint láttuk – Abaelardus
szerint a cselekedetekből nem következtethetünk a szándékokra, a cselekvők intencióit pedig
nem ismerjük, a jogrendszer és az igazságszolgáltatás kizárólag a tényleges cselekedetek
megítélésén alapulhat, még ha számos esetben a jogszerű eljárás morálisan kifogásolható
ítéletet takar is (Ethica 38–40; Etika 73–74).
Petrus Abaelardus fontosabb filozófiai és teológiai művei:

    1. Dialectica

    1115–1119 (Marenbon 1997: 40–46)

    1117–1121 (Mews 1985: 95–104; 130)

    2. Logica ingredientibus (Glosse super Porphyrium, super Predicamenta, super
    Periermeneias, super Topica) (LI)

    1117–1121 (Mews 1985: 130)

    3. Glossae super Porphyrium secundum vocales

    1117–1121 (LI sup. Top. előtt; Mews 1985: 130)

    4. Theologia ’Summi boni’

    1120 körül (Mews 1985: 78–92; 131)

    5. Tractatus de intellectibus

    1120–1124 (Mews 1985: 93–94; 131)

    6. Logica ’Nostrorum petitioni sociorum’ (LNPS), avagy Glossulae 1120–1124 (Mews
    1985: 76–95; 131)
    7. Sic et non

    1121–1126 (Marenbon 1997: 61–62); (Mews 1985: 127; 131)

    8. Theologia Christiana

    1121/22–1126 (Mews 1985: 111; 131)

    1125–1126 (Marenbon 1997: 58)

    9. Dialogus inter philosophum, Iudaeum et Christianum (Collationes)

    1120-as évek vége (Marenbon 66)

    1125/6–1132/33 (Mews 1985: 122–131; Mews 2005: 176; 186)
   10.     Theologia Scholarium

   1130-as évek közepe (Marenbon 1997: 59)

   1132/33–1140 (Mews 1985: 111–112; 132)

   11.     Ethica sive Scito teipsum

   1138–1139 (Mews 114–115; 125; 132)

   1139 (Marenbon 1997: 67–68)


3.4. A 12. és 13. századi filozófia Abaelardustól Aquinói Szent
Tamásig
3.4.1. Párizsi filozófiai iskolák a 12. században

3.4.2. Reales – Nominales

3.4.3. Platón és Arisztotelész a 12. században

3.4.4. Bernardus Carnotensis (Bernard de Chartres; †1124/30)

3.4.5. Guillelmus de Conchis (Guillaume de Conches; 1080 körül–1154 körül)

3.4.6. Theodoricus Carnotensis (Thierry de Chartres; †1156 után)

3.4.7. Párizs és Chartres

3.4.8. Gilbertus Porretanus (Gilbert de Poitiers, Gilbert de la Porré; 1085/90–1154)

3.4.9. Johannes Saresberiensis (John of Salisbury; 1115 körül–1180)

3.4.10. Fordítók és fordítások a 12–13. században

3.4.11. A tudomány axiomatikus-deduktív modellje

3.4.12. Petrus Lombardus A szentenciák négy könyve

3.4.13. Arisztotelész-recepció Párizsban a 13. század elején

3.4.14. Averroës Arisztotelész-kommentárjai

3.4.15. A görög, arab és zsidó filozófiai hagyomány recepciója a 13. századi teológusoknál

3.4.16. A Második analitika

3.4.17. Logikai összefoglaló művek a 13. században

3.4.18. Egyetemek, oktatási formák, műfajok

3.4.1. Párizsi filozófiai iskolák a 12. században
Amikor 1100 körül Abaelardus Párizsba érkezett, meglehetősen korlátozott számban voltak
hozzáférhetőek latin nyelven ókori, nem keresztény szerzők által írt filozófiai és logikai szövegek. Ez
utóbbiak         közül        a     legismertebbek         –       Boëthius       fordításában        –
Arisztotelész Kategóriák és Hermeneutika című írásai voltak, valamint Porphüriosz Eiszagógéja.
Ezeknek a szövegeknek az értelmezésére jelentős hatást gyakoroltak Boëthius kommentárjai,
továbbá önálló logikai traktátusai is. Az említett Arisztotelész-szövegeket, valamint Boëthius
kommentárjait és traktátusait a középkorban összefoglalóan régi logikának: logica vetusnak vagy
másként ars vetusnak hívták. Az 1200-as évek elejétől a Gilbertus Porretanusnak tulajdonított De sex
principiis (A hat alapelv) című művet is a corpus részének tekintették.

     A Boëthius által szintén latinra fordított Első Analitikát, a Topikát, valamint a Szofisztikus
cáfolatokat csak az 1120–30-as évektől kezdődően kezdték el használni. Ezeknek a szövegeknek az
együttesét új logikának (logica nova, ars nova) nevezték. E három szöveg közvetlen ismeretének
hiánya nem jelentette azt, hogy az említett időpontot megelőzően a középkori szerzőknek semmiféle
ismeretük nem volt ezeknek a szövegeknek a tartalmáról. Boëthius Cicero Topikájához írott
kommentárja és a topikához kapcsolódó önálló műve, valamint Boëthius önálló traktátusai a
kategorikus és a hipotetikus szillogizmusokról ugyanis ismertek voltak.

      A logica vetust és a logica novát a későbbiekben összefoglalóan logica antiquának vagy logica
antiquorumnak (a korábban élt szerzők logikájának) is hívták, szembeállítva azt a modernek, azaz a
kortársak logikájával (logica moderna, logica modernorum; De Rijk 1962: 15). A logica
modernorum kifejezés arra a logikai anyagra vonatkozott, amely nem volt közvetlenül
visszavezethető a logica antiquára. Ilyen volt a kategorematikus terminusok szemantikai
tulajdonságainak        elmélete (proprietates     terminorum), a consequentiák,       valamint       a
szünkategorematikus terminusok elmélete (syncathegoremata), továbbá ide tartoztak a szofizmákkal
és a szemantikai paradoxonokkal foglalkozó értekezések is, amelyek a tradicionális szillogisztika és
topika körén kívül eső problémákat tárgyaltak. Kialakult ezenkívül a logikai disputáknak az a speciális
– föltehetőleg a téves következtetésekhez és szofizmákhoz kapcsolódó – formája, amelyet
obligációknak (obligationes) neveztek, s amely a későbbiekben a logikai irodalom önálló műfajában
öltött testet. A sajátos, „modern” középkori logika azonban nem volt független a logica antiquától. A
terminusok sajátosságainak elemzése ugyanis – a tradicionális grammatika mellett – a téves
következtetéseknek az arisztotelészi Szofisztikus cáfolatokban található analíziséből nőtt ki (De Rijk
1962; 1967: I, 491–512).

      A modernek logikáját „terminista” logikának is nevezték, e logika művelőit pedig
„terministáknak”. Ezek ma már bevett elnevezések a filozófiatörténet-írásban, a használatuk során
azonban figyelemmel kell lenni arra, hogy csak a 15. században terjedtek el. Ekkor azonban – a kor
vitáival összefüggésben – a „modern” és „terminista” kifejezések olyan jelentést kaptak, amelyekkel a
korábbiakban nem rendelkeztek (3.9.3.1. Gilbert 1974). A terminista logika a korábbiakban
metafizikailag semleges volt, realista és nem realista szerzők is művelték a középkor folyamán (pl.
Petrus Hispanus, Walter Burley vagy William of Ockham). A terminista logikát nem nominalista
metafizikai elkötelezettség jellemezte, hanem az ún. modista logikáétól különböző nyelvfelfogás
(lásd 3.10.5.).

      A terminista logika a 12. század párizsi logikai iskoláiban alakult ki. Ezek az iskolák korábbi
jelentős logikusok tanításait követték, amit (részben) az elnevezésük is tükrözött. A Porretani (vagy
más néven: Gilebertini) Gilbertus Porretanus (1085/90–1154), poitiers-i püspök követői voltak, a
Melidunenses (vagy Robertini) pedig valószínűleg Robertus de Miliduno (Robert de Melun; 1100
körül–1167) követői, akinek azonban jelenleg csak a teológiai írásait ismerjük. Az Adamitae vagy
Parvipontani (az utóbbi elnevezés arra vonatkozott, hogy az iskola a Petit-Pons közelében volt
található) Adamus Balsamiensis (†1159 előtt) iskolájának a neve volt. Az Albricani Albericus
Parisiensis követőire vonatkozott, aki Abaelardus ellenfele volt, ám akit nem szabad összekevernünk
a Historia calamitatumban említett Albericus Remensisszel (a Metalogicon magyar kiadása azonosítja
őket!; Johannes Saresberiensis 2003: 51 és 114; vö. Courtenay 1991: 16). Nem tudjuk, hogy a Mont
Ste Geneviève-en tanító Albericus iskolája azonos-e a Montani elnevezésű iskolával, ugyanis az
említett hegy közelében más iskolák székhelye is megtalálható volt.

      A 12. századból ismert logikai kézikönyvek egy részét összekapcsolják az említett párizsi logikai
iskolákkal.     Ilyenek    például    a Compendium        logicae     Porretanum (Porretani),        az Ars
Meliduna (Melidunenses),       Adamus      Balsamiensis Ars     disserendije,     valamint     a Fallaciae
Parvipontanae (Parvipontani/Adamitae), az Abbreviatio Montana, az Introductiones Montane
minores és maiores (Albricani/Montani). Fönnmaradtak oxfordi logikai szövegek is (pl. a Logica „Cum
sit nostra”), s ezek egyes kutatók szerint a terminista logikán belül a párizsitól eltérő logikai tradíciót
alapoztak meg (lásd ehhez még a 3.4.17., valamint 3.10.5.; az említett szövegek kiadása: Adamus
Balsamiensis 1956; De Rijk 1962; De Rijk 1967; Ebbesen–Fredborg–Nielsen 1983).
3.4.2. Reales – Nominales
Az imént említett iskolákat 12. és 13. századi források összefoglalóan realesnek, realistáknak
nevezték (Iwakuma–Ebbesen 1992: 173–210). A realistákat ezek a források megkülönböztették a
nominalistáktól (nominales). Johannes Saresberiensis 1137-es párizsi tapasztalataira hivatkozva azt
írja a Metalogiconban (1159), hogy az említett Albericus mester „a nominalista szekta legádázabb
ellenfele” volt (Johannes Saresberiensis 1929: 78, 867c; 2003: 114).

     A nominalistákat a legtöbb kutató Abaelardus iskolájával azonosítja. Habár ezzel az
azonosítással kapcsolatban is merülnek föl kétségek (Courtenay 1991: 26–29), az igazi nehézséget
mégis annak eldöntése jelenti, hogy mi az a sajátos álláspont, amelyen az iskola elnevezése alapult. A
problémát tovább nehezíti, hogy a nominales és a Parvipontani esetében – ellentétben a többi
említett iskolával – nem áll rendelkezésünkre olyan szöveg, amely az adott iskola téziseit tartalmazza.
A nominalista iskolának tulajdonítható teoretikus tézisekkel kapcsolatban ezért kizárólag elszórt
megjegyzésekre támaszkodhatunk. Ezek között található néhány olyan, amely összefüggésben van az
univerzálékkal, a többségük azonban egyéb logikai problémára vonatkozik, s van közöttük egy
morálfilozófiai tézis is (Normore 1992: 83; Iwakuma–Ebbesen 1992: 173–210).

     A rendelkezésre álló források alapján a következő értelmezésekkel találkozhatunk az iskola
elnevezésével kapcsolatban:

      1. A nominalista iskola a név egységének (unitas nominis) tézise alapján kapta a nevét. A név
egységének tézise arra utal, hogy az, amit a nevek elsődlegesen jelölnek (a név szignifikátuma) nem
függ a név grammatikai formájától, hanem változatlan. Az elméletet kiterjesztették az állításokra is,
és alkalmazták a teológia területén. A név egységének az állításokra is kiterjesztett elmélete
megfelelő választ kínált a hittartalmak változásának problémájára (lásd még 3.10.2.). Az például,
hogy „a Megváltó el fog jönni”, valamikor ortodox kijelentés volt, a 12. századi keresztények számára
azonban heterodox, ellentétben „a Megváltó eljött” kijelentéssel. A nominalista álláspont szerint
azonban „a Megváltó el fog jönni” és „a Megváltó eljött” mondatok ugyanazt az állítást fejezik ki
különböző időpontokban, s ezért a Jézus eljövetelét megelőző hit ugyanarra a hittartalomra
vonatkozik, mint amelyre a Jézus eljövetelét követő hit. Az unitas nominis elméletét korai források is
a nominalistáknak tulajdonítják, Bonaventura pedig a Szentencia-kommentárjában azt állítja, hogy „a
nominalistákat azért hívták így, mert álláspontjukat erre az elméletre alapozták” (In Sent, I, d. 41, art.
2, q. 2; vö. Bonaventura 1882: 740). A fenti megközelítés szerint a nominalista iskola a temporálisan
indefinit és definit kijelentések problémáját összekapcsolta az unitas nominis tézisével. A quod semel
est verum, semper est verum (ami egyszer igaz, mindig igaz) alapelvet az állítások
szignifikátumára (enuntiabile) alkalmazták, s azt állították, hogy ezek igazságértéke nem változik, még
akkor sem, ha különböző időpontokban különböző kijelentések fejezik is ki azt (Chenu 1936: 9–
17; Courtenay 1991: 12–13; Iwakuma–Ebbesen 1992: 193–210, s ezen belül a következő források:
44e, 46, 48b, 52d, 52f, 54a, 62d, 64a–c, 65a, 70, 71).

      2. Az 1. álláspont nem tartható, mert az unitas nominis-elméletet nemcsak a nominalista iskola,
hanem néhány realista iskola is elfogadta. A nominalista iskola neve abból a nominalistáknak
tulajdonított állításból származik, hogy az univerzálék (a genusok és a speciesek): nevek. Ezt az állítást
a realisták tulajdonították az ellenfeleiknek. Ezzel valószínűleg provokálni kívánták őket, mivel azok,
akikre rá szerették volna ragasztani a nominales címkét, az univerzálékat nem neveknek, hanem
eleinte        leginkább       „szavaknak” (vocabula), majd         később       a       leggyakrabban
„terminusoknak” (termini) nevezték (Marenbon 1992; Iwakuma 1992; továbbá lásd 3.3.). A
korábbiakban vokalistának (vocales) nevezett iskolát az 1150-es évektől kezdődően kezdték el
nominalistának hívni.
     Abban a kérdésben egységesek a kutatók, hogy Abaelardus iskolája létezett, hiszen a
karizmatikus és híres tanárként ismert Abaelardusnak mindig számos tanítványa volt. Kimutatható
továbbá – és ez a döntő érv a nominales és Abaelardus iskolájának azonosítása mellett –, hogy a
kortárs szövegekben a nominalistáknak tulajdonított tézisek között nincs olyan, amely ellentmondana
Abaelardus tanításainak, sőt, a legtöbb egyértelműen azonosítható Abaelardus álláspontjaként
(Normore 1987: 204–206; 1992; Iwakuma 1992b; Iwakuma 1995). Ráadásul létezik olyan 12. századi
forrás, amely Abaelardust a „nominalisták fejedelmének” nevezi (Walter Map 1983: 78).

3.4.3. Platón és Arisztotelész a 12. században
Az említett iskolák a 12. század végére eltűntek. Ez összefüggésben állhatott azzal, hogy III. Sándor
pápa az 1170-es években a párizsi oktatás rendszerének megváltoztatását kezdeményezte. A számos
független mester iskolájának helyt adó, a versengésre épülő párizsi oktatási rendszert új, speciális
struktúrával és szabályokkal rendelkező intézmény váltja föl: az egyetem (lásd 3.4.18.).

     A 12. századi párizsi iskolákat elsősorban logikai-nyelvfilozófiai orientáció jellemezte, s ez –
amint láttuk – mindenekelőtt Arisztotelész, Porphüriosz, valamint Boëthius szövegeivel összefüggő
problémák elemzését jelentette. (Bár filozófiai szempontból releváns volt a trivium másik két
tudományának, a grammatikának és a retorikának a tanulmányozása is, mindenekelőtt Priscianus és
Cicero művei, valamint az akkoriban Cicerónak tulajdonított Rhetorica ad Herennium révén.)

      A 12. század elején Arisztotelészt nem tekintették kiemelkedő filozófusnak, csupán logikusnak.
Erre utal az, hogy Johannes Saresberiensis a Metalogiconban megemlíti: Burgundius Pisanustól (aki
jelentős fordító volt; 1110 körül–1193) úgy hallotta, hogy vannak, akik Arisztotelészt „a Filozófusnak”
nevezik (Johannes Saresberiensis 1929: 171, 920a–b; 2003: 202–203). A század első felében Cicero és
Seneca voltak „a filozófusok”, Platónt pedig több szöveg is „a filozófusok fejedelmének” nevezte.

      Platón filozófiája annak ellenére is jelentős hatást gyakorolt a 12. századi gondolkodókra, hogy
írásait még az arisztotelészi szövegeknél is kevésbé ismerték. A 12. században közvetlenül és széles
körben mindössze a Timaiosz első felét (17a–53c) olvashatták, mégpedig egy valószínűleg 4. századi s
valószínűleg keresztény szerző, Calcidius fordításában. Henricus Aristippusnak († 1162 körül) az 1150-
es években készített Menón- és a Phaidón-fordításai kevéssé voltak hozzáférhetőek. Ismerték és
tanulmányozták azonban Calcidiusnak a Timaiosz-fordításához fűzött kommentárjait, Macrobiusnak a
Cicero Scipio álma című művéhez írott kommentárját, valamint Martianus Capellának a hét szabad
tudományról írott művét. Ezeken a – már a korai középkorban is ismert – szövegeken túl elsősorban
Boëthius művei, valamint az egyházatyák írásai közvetítették a platóni filozófiát. A 12. századi
platonizmusban a Timaiosz fizikája és kozmológiája központi szerepet töltött be, ám – a platonikus
tradíció említett sajátos hagyományozása következtében – ezen túl közép- és újplatonikus, sztoikus,
püthagoreus, gnosztikus, hermetikus és egyéb hatások is jellemzőek voltak.

       Ez a platonizmus a 12. században valamilyen formában minden filozófusra hatott. Abaelardus
filozófiai és teológiai programja szempontjából például a világlélekkel összefüggő kérdések elsőrendű
jelentőséggel bírtak. A 12. századi gondolkodók számára, akik nem tettek különbséget Platón és az
újplatonizmus között, fontos kérdés volt, hogy az Egy, az Értelem és a Lélek (az újplatonikusok három
intelligibilis hiposztázisa) vajon azonosítható-e a Szentháromsággal (sorrendben: az Atyával, a Fiúval
és a Szentlélekkel), vagy sem. Abaelardus – 1120 után, megváltoztatva korábbi álláspontját – amellett
érvelt, hogy a Timaiosz világlelke a Szentlélek allegóriája, ami azt bizonyította számára, hogy a pogány
filozófusok képesek voltak fogalmat alkotni még Jézus eljövetele előtt a Szentháromságról.

    Ez az értelmezés – amelynek további ismert képviselője az alább említendő Guillelmus de
Conchis volt – azon a hermeneutikai alapelven nyugszik, amelyet a kor gondolkodói általánosan
elfogadtak. Eszerint az ókori szerzők olyan mitikus nyelvet használtak, amely a legmélyebb filozófiai
tartalmat takarja, s amelyet az értelmezés során a felszínre kell hozni. A filozófiai tartalmat
szándékosan elfedő fordulatok (involucra, integumenta) a 12. századi értelmezések szerint gyakran a
katolikus igazságokra vonatkoznak, függetlenül attól, hogy e szövegek szerzői ismerhették-e vagy
elfogadták-e ezeket az igazságokat. Ez a megközelítés összekapcsolódott a Biblia allegorikus
exegézisével.

3.4.4. Bernardus Carnotensis (Bernard de Chartres; †1124/30)
Az első fönnmaradt középkori kommentárt Platón Timaioszához Bernardus Carnotensis írta.
Bernardus a korszak egyik legismertebb grammatikusa volt, ám teológiával és természetfilozófiával is
foglalkozott. 1117-ig a chartres-i székesegyház iskolájának magisztere volt, majd 1124-ig a
kancellárja. Johannes Saresberiensis „korunk platonikusai között a legtökéletesebbnek” nevezte
(Johannes Saresberiensis 1929: 205, 938c; 2003: 239, a fordítás hiányos), s azt állította róla, hogy „a
tudományok legbővízűbb forrása volt Galliában” (Johannes Saresberiensis 1929: 55, 854c; 2003: 90).
Bernardus a Timaioszt Boëthius De trinitatéjával kívánta összhangba hozni, s ennek során olyan
arisztotelészi fogalmakat is használt, mint a „teljesültség” (endelichia), valamint a „test formája”.
Valószínűleg ő volt az, aki bevezette az integumentum említett fogalmát, amely a kortárs
hermeneutika egyik alapfogalmává vált.
3.4.4. Bernardus Carnotensis (Bernard de Chartres; †1124/30)

3.4.5. Guillelmus de Conchis (Guillaume de Conches; 1080
körül–1154 körül)
Bernardus a legjelentősebb hatást Guillelmus de Conchisra gyakorolta, aki nagy valószínűséggel a
tanítványa volt. Guillelmus – Bernardushoz hasonlóan – a grammatika magisztereként működött, s
Párizsban, talán Chartres-ban, valamint Normandia hercegének az udvarában tanított. Számos
kommentárt írt klasszikus szövegekhez: így Priscianus De institutione grammaticae-jéhez,
költeményekhez, valamint filozófiai szövegekhez. Kommentálta Platón Timaioszát, Boëthius A
filozófia vigasztalását (De consolatione philosophiae), valamint Macrobiusnak Cicero művéhez (Scipio
álma) írt kommentárját is. A hermeneutikai tradíciónak megfelelően ezeket a szövegeket az
egyetemes hit igazságainak allegorikus kifejtéseként értelmezte. Az írásai azonban – az említettek
mellett két önálló, szisztematikus műve, a Philosophia mundi (A világ filozófiája) és a
későbbi Dragmaticon – ezen túlmenően rendkívül erős természetfilozófiai érdeklődést mutatnak.
Guillelmus természetfilozófiája annak magyarázatát célozza, hogy miként jönnek létre a dolgok a
négy elemből (tűz, levegő, víz, föld). Ennek során tudatosan tartotta magát ahhoz, hogy naturalista
magyarázatokat adjon, s kerülje a hivatkozást a természeti folyamatokba történő isteni
beavatkozásra. Guillelmus olyan (elsősorban orvosi és asztronómiai) szövegeket is használt, amelyek
az új, arabból történő fordítások révén váltak ismertté a nyugati gondolkodók számára. Számos
tanítványa közül a legismertebb Johannes Saresberiensis volt. Guillelmus halála után a műveit széles
körben olvasták, másolták és kivonatolták.

3.4.6. Theodoricus Carnotensis (Thierry de Chartres; †1156 után)
Guillelmus mellett a 12. század első felének legjelentősebb platonikus szerzője Theodoricus
Carnotensis volt. A tanítványa, Hermannus de Carinthia (12. század első fele) azt írta róla
Ptolemaiosz Planisphaeriumának fordításához fűzött előszavában, hogy Platón lelke reinkarnálódott
benne. Lehetséges, hogy Thierry Bernardus öccse volt. Az 1140-es években Chartres kancellárjaként
működött, ezt megelőzően itt, valamint valószínűleg Párizsban is tanított. Elsősorban a kommentárjai
maradtak fönn: Cicero De inventionéjához, a pszeudocicerói Ad Herenniumhoz, valamint Boëthius
rövid teológiai traktátusaihoz. Ismerjük továbbá egy befejezetlen kommentárját a Teremtés
könyvéhez, Tractatus de sex dierum operibus (Értekezés a hat nap műveiről), valamint az
enciklopédikus Heptateuchont. Ez az 50 különböző könyvre támaszkodó, 1170 kéthasábos oldalt
megtöltő annotált tananyag a hét szabad tudomány rendszerének megfelelően kívánja reprezentálni
a tudás egységét.

      Thierry filozófiai szempontból legjelentősebb művei a Teremtés könyvének elejéhez, valamint
Boëthius teológiai traktátusaihoz írott kommentárjai. Az előbbi természetfilozófiai alapelveket
használ a szöveg értelmezése során, mivel a Teremtés könyvének első sorait Thierry úgy értelmezi,
hogy azok fizikai törvényeken alapuló eseményeket írnak le. Mindez – a fennmaradt szöveg utolsó
szakaszában – olyan teológiai fejtegetésekkel kapcsolódik össze, amelyekben Thierry
a quadrivium tudományai alapján (aritmetika, geometria, zene, asztronómia) Isten létezésének
racionális bizonyítását kívánja nyújtani. Boëthius-kommentárjaiban az Isten és az általa teremtett
világ viszonyának elemzése során bevezeti a complicatio és az explicatio fogalmát. A complicatio a
dolgok     összességének,      az    univerzumnak (rerum     universitas) egybefoglalása    Istenben,
az explicatio pedig az univerzum kibomlása az isteni egységből, amelyet Thierry a formák formájaként
írt le. Az univerzum létezésének Thierry innovatív megközelítése szerint négy módja van. Az
univerzum 1. Istenben „abszolút szükségszerű” módon létezik (necessitas absoluta), 2. rendezett
módon, összetett szükségszerűségként (necessitas complexionis) létezik abban, amit a fizikusok
fátumnak neveznek, 3. abszolút lehetőségként (possibilitas absoluta) létezik abban, amit a fizikusok
az első anyagnak vagy a káosznak neveznek s 4. meghatározottan lehetséges módon (possibilitas
determinata) létezik a konkrét létezőkben, amelyek aktuálisak és potenciálisak is egyben. Thierry
a complicatio és explicatio, valamint a Szentháromság értelmezése során jelentős mértékben
támaszkodott a matematikára, amelyet – Boëthiushoz kapcsolódva – a teológia és a fizika mellett a
harmadik teoretikus tudománynak tekintett. A matematikai fogalmakat ennek során
olyan integumentumokként kezeli, amelyek hozzásegítenek az isteni természet és az univerzum
természetének megismeréséhez. Thierry erősen hatott Cusanusra (lásd 3.11.).

3.4.7. Párizs és Chartres
A nem keresztény platonikus források használatát, a kozmológiai érdeklődést, valamint a
természetfilozófiai magyarázat és a racionális argumentáció előnyben részesítését össze szokták
kapcsolni a chartres-i katedrális nagy hagyományokkal rendelkező iskolájával, és azokkal a
tudósokkal, akik – legalábbis részben – itt működtek. Ezek közül kiemelkedik Bernardus, Thierry és
Guillaume de Conches. Az említett tudósok azonban – mint láttuk – nem kizárólag platonikus
szövegekkel     és    természetfilozófiával    foglalkoztak    (Bernardust    és    Guillelmust   is
kiemelkedő grammaticusként ismerték), s a platonizmus, a természetfilozófiai érdeklődés, továbbá a
racionális érvelés preferenciája az autoritásokkal szemben nem kizárólag a chartres-i iskola
magisztereit jellemezte. Chartres egyike volt a 12. század első felében az Észak-Franciaországban
található jelentős oktatási és tudományos központoknak, ám valószínűleg nem volt annyira jelentős,
mint Párizs (Southern 1991). A 12. századi tudományosság központjának tekintett „chartres-i iskola”
helyett pedig célszerűbb Bernard de Chartres iskolájáról beszélni (Wetherbee 2003: 37).
3.4.8. Gilbertus Porretanus (Gilbert de Poitiers, Gilbert de la
Porré; 1085/90–1154)
Ehhez az iskolához tartozott a korszak egyik legeredetibb teológusa és filozófusa, Gilbertus
Porretanus is. A szülővárosában, Poitiers-ben, majd Chartres-ban (Bernardusnál) és Laonban (Laoni
Anzelmnél) tanult. Párizsban és Chartres-ban is oktatott, Chartres-ban 1126-tól 1137-ig kancellár volt.
Valószínűleg az 1140-es évek elején írta hosszú kommentárját Boëthius teológiai traktátusaihoz,
amelyen kívül csak a Zsoltárokhoz és Szent Pál leveleihez írott kommentárja maradt fönn. 1142-ben
Poitiers püspöke lett. Habár – mint említettük – róla nevezték el Párizsban a porretánusok iskoláját,
egyetlen logikai írását sem ismerjük.

      Boëthius öt rövid teológiai traktátusa (Opuscula sacra) a 9. század elejétől fogva ismert volt a
Nyugat gondolkodói számára, ám csak a 12. században vált központi jelentőségűvé a teológiában és a
filozófiában, amikor – ahogyan láthattuk – több kommentár is készült a szöveghez. Gilbertus írása
egyrészt a szöveg szó szerinti, alapos kommentárja, másrészt tartalmazza Gilbertus eredeti
gondolatait is. Gilbertus átveszi Boëthius tudományfölosztását (teológia, matematika,
természetfilozófia), s megkísérli elkülöníteni a tudományos argumentációnak a természetfilozófiára, a
matematikára és a teológiára jellemző típusait és alapelveit. A természetfilozófiai és matematikai
érvelések Gilbertus szerint közvetlenül nem alkalmazhatók a teológiában, ám „proporcionálisan”,
azaz analogikusan igen. Gilbertus a mű valamennyi filozófiai problémájának elemzése során (mint
például a test-lélek probléma, az individualitás kérdése, a létezéssel és a létigével összefüggő
ontológiai és logikai-szemantikai problémák) figyelemmel van arra, hogy a műben a racionális
argumentáció végső célja, akárcsak Boëthiusnál, teológiai. Gilbertus ugyanakkor az említett
módszertani alapelveknek megfelelően az egyes tudományokat önállónak tekinti.

      Az írás alapvető metafizikai distinkciója a quod est (kb. „az, ami a dolog”) és a quo est (kb. „az,
ami által a dolog az, ami”) közötti különbség. Istenen kívül e kettő minden dologban különbözik, ám
episztemológiailag és ontológiailag kölcsönösen függnek egymástól, amennyiben nem gondolhatók el
és nem létezhetnek egymás nélkül. A quo est kifejezés a dolog formájára vonatkozik, méghozzá a
szinguláris formájára, amely egyszerű és komplex is lehet. Szókratész fehérsége például egyszerű quo
est, az embersége azonban összetett, mivel Szókratész fehérségén kívül egyéb formákat is magában
foglal (pl. Szókratész eszességét). Szókratész legösszetettebb quo estje nem más, mint Szókratész
szókratészsége (ezt Gilbertus Szókratész „teljes formájának” hívja). Ez a szókratészség is szinguláris
Gilbertus szerint, mint ahogyan Szókratész fehérsége, eszessége és embersége is az. Van azonban egy
fontos különbség a szókratészség és Szókratész fehérsége, eszessége vagy embersége között. Ez
utóbbiak ugyanis teljességgel ugyanolyanok (conformes) Szókratész és például Platón esetében, mivel
pontosan ugyanazok az effektusaik, ám nem alkotnak individuumot a nekik megfelelő quod estekkel
együtt. A (legalábbis potenciálisan) teljességgel ugyanolyan quo estek és a nekik megfelelő quod
estek együtteseit Gilbertus dividuumoknak nevezi. Egyetlen olyan szinguláris quo est van szerinte,
amely még potenciálisan sem lehet teljességgel ugyanolyan, mint valamely másik quo est: ez a quod
estek teljes, legösszetettebb formája, például Szókratész szókratészsége. Ez a quo est alkotja a teljes
formáját annak a quod estnek (például: Szókratésznek), amiről azt állíthatjuk, hogy individuum.
Gilbertus szerint tehát minden quo est szinguláris, ám kizárólag a teljes forma az, ami individuális.

     Gilbertus az összetett dividuális quo estek csoportjait univerzáléknak tekintette. Ezeknek a
szinguláris elemei minden tekintetben teljességgel ugyanolyanok, ám bizonyos tekintetben
megegyeznek más összetett quo estekkel is. Az emberség és a lóság például teljességgel ugyanolyan
abban a tekintetben, hogy korporális, élő, és érzékelőképességgel rendelkezik. Az emberség és a
lóság ennélfogva (más speciesekkel együtt) az állat genusa alá sorolható. Az így felfogott univerzálé
Gilbertus szerint megfelel annak a boëthiusi kritériumnak, mely szerint az univerzálé olyasmi kell
hogy legyen, ami egyszerre egy és sok, mivel a szinguláris quo estek sokaságát egynek tekinthetjük,
tekintettel arra, hogy ezek teljességgel ugyanolyanok.

     Nem világos mindazonáltal, hogy miért individuális és nem dividuális az a teljes forma, amely
például Szókratészt Szókratésszá, Platónt pedig Platónná teszi. Szókratész és Platón összetett quo
estje ugyanis „természettől fogva” teljességgel ugyanaz, és így semmi sem zárja ki azt, hogy
Szókratész és Platón minden tulajdonságában (akár tér- és időbeli jellemzőikben is) teljességgel
ugyanolyan legyen. Ebben az esetben azonban Szókratész és Platón nem individuumok volnának,
hanem dividuumok.

      Gilbertus – úgy tűnik – tisztában volt ezzel a problémával, s azokat a quo esteket, amelyekkel
valamely individuum aktuálisan rendelkezik, megkülönböztette azoktól a quo estektől, amelyekkel
természettől fogva (potenciálisan) rendelkezhet. Gilbertus azt írja, hogy Platón teljes formája,
platonitása, minden olyan formát magában foglal, amely „ténylegesen és természet szerint Platónt
jellemezte, jellemzi és jellemezni fogja”. Ez azt jelenti, hogy magában foglalja Platón minden aktuális
és potenciális formáját, azokat is, amelyek sohasem lesznek ténylegesen Platón formái. Isten a
mindenhatóságánál fogva egyidejűleg fennálló lehetséges világokat aktualizálhat, s ezek közül
bármelyik is az aktuális világ, abban Szókratész és Platón teljes formája különbözik, ami biztosítja,
hogy ezek különböző individuumok. Ezzel a megoldással Gilbertus az egyik első olyan gondolkodó a
nyugati filozófia történetében, aki a lehetőség modalitását – a modalitás antik paradigmáitól eltérően
– úgy értelmezi, hogy ennek során szinkronikusan alternatív tényállásokat enged meg (Knuuttila
1993: 75–82, lásd még 3.7.).

     Clairvaux-i Bernát – ahogyan Abaelardus esetében is – megkísérelte elérni, hogy Gilbertus
teológiai tanításait elítéljék. Gilbertusnak 1147-ben és 1148-ban is védenie kellett a
Szentháromsággal és a megtestesüléssel kapcsolatos nézeteit. Gilbertus esetében azonban Bernardus
nem járt sikerrel, s a poitiers-i püspök műve a boëthiusi teológiai írások egyik standard középkori
kommentárjává vált.

3.4.9. Johannes Saresberiensis (John of Salisbury; 1115 körül–
1180)
A 12. század első felének filozófiájához és teológiájához különösen fontos forrásunk Johannes
Saresberiensis Metalogiconja. Johannes Old Sarumban, a mai Salisbury közelében született. 1136-ban
Párizsba utazott tanulni, ahol a korszak legjelentősebb gondolkodói voltak a mesterei: Abaelardus,
Robertus de Miliduno, Albericus Parisiensis, Gilbertus Porretanus, Guillelmus de Conchis, valamint
Theodoricus Carnotensis. Mintegy 12 évet töltött el Párizsban és Chartres-ban, ezt követően két
canterburyi érsek, Theobald (1139–61) és Thomas Becket (1162–70) mellett dolgozott. Amíg
Theobald szolgálatában állt, többször is Itáliába utazott diplomáciai küldetéssel. Thomas Becket
titkáraként közvetíteni kívánt a király és az érsek között. Szemtanúja volt Becket meggyilkolásának,
amelyet követően Angliában maradt, s megkísérelte elősegíteni Becket kanonizációját. 1176-ban
Chartres püspöke lett, s itt töltötte hátralévő éveit.

     Életének irodalmi szempontból legtermékenyebb időszaka az 1150-es évek voltak. Ezekben az
években írta a Policraticust (Az udvaroncok hiábavalóságairól és a filozófusok nyomdokairól) és
a Metalogicont (mindkettőt Thomas Becketnek dedikálta, s 1159-ben fejezte be), valamint
az Entheticus de dogmate philosophorum című didaktikus költeményt a filozófia hasznosságáról és a
kortárs erkölcsökről. A középkorban a Policraticus népszerűbb volt, mint a Metalogicon, annak
ellenére, hogy ez utóbbi munka egyedülálló információkat közöl az 1130–40-es évek intellektuális
életéről.

      A Policraticus nyolc könyvből álló, terjedelmes munka, a klasszikus és a kortárs politika és
társadalomfilozófia szintézise. Johannes szerint a keresztény uralkodót az igaz bölcsesség kell hogy
vezesse a társadalom tagjainak boldogulása és majdani túlvilági üdvössége érdekében. Az államot
olyan organikus egységként írja le, amelynek feje a fejedelem, a szíve a szenátus, a szeme, füle és
nyelve a bírák és a provinciák elöljárói, a kezei a hivatalnokok és a katonák, az oldalai a fejedelem
szolgálói, a szervezet gyomra és belső szervei a gazdasági tisztviselők és felügyelők, „örökké földhöz
tapadt lábai” pedig a földművesek, akik mozgatják a teljes testet és viselik a test súlyát
(Policraticus V, 2; John of Salisbury 1999: 103–104). Az állam és az organizmus analógiája valószínűleg
sokat köszönhetett a kortárs platonikus filozófiának, amelyben a mikrokozmosz a makrokozmosz
képmásaként jelenik meg, s amelyben általánosan elfogadott alapelv volt, hogy az ember által
létrehozott alkotások a természetet utánozzák (ars imitatur naturam).

      Johannes szerint a közjó (bonum commune) az a cél, amelynek érdekében az egymásra utalt
testrészek együttműködnek, s az uralkodó felelős azért, hogy a közjó, mint cél, megvalósulhasson. A
jó király aláveti magát Istennek, és igazságos, isteni eredetű törvények szerint uralkodik, míg a
zsarnok erőszakkal uralkodik, és úgy viselkedik, mint a Sátán: elsődleges célja az, hogy a saját
pozícióját megőrizze. Johannes azt állítja a műben, hogy „a zsarnokot, a gonoszság képmását
többnyire meg kell ölni” (218). A kutatók egy részének kétségei vannak azzal kapcsolatban, hogy
Johannes komolyan gondolta-e a zsarnokölés elméletét, vagy azt inkább csak elrettentésnek szánta a
kortárs uralkodók számára. Mások mindazonáltal rámutatnak arra, hogy az állam politikai
organizmusként való fölfogása megalapozza a zsarnokölés elméletét. A politikai organizmus tagjainak
ugyanis – ha a politikai test feje elmulasztja teljesíteni kötelezettségeit – a közjó és Isten iránti
elkötelezettségükből kifolyólag meg kell kísérelniük a test működésének helyreállítását, s végső
esetben meg kell ölniük a zsarnokot (Nederman 1988).

     A Metalogicon olyan négy könyvből álló szöveg, amelyben Johannes egy Cornificius nevű fiktív
személyt és követőit támadja azért, mert úgy gondolják, a felületes képzés és az anyagi javak gyors
megszerzése érdekében tett lépések helyettesíthetik a filozófia elmélyült tanulmányozását.
Cornificius és követői Arisztotelész műveit haszontalannak tartják, Johannes viszont azt kívánja
bizonyítani Arisztotelész általa ismert műveinek részletes elemzésével, hogy Arisztotelésznek s
mindenekelőtt Arisztotelész logikájának a tanulmányozása nélkülözhetetlen a tudományok
műveléséhez. Az írás címe is a logika önmagán túlmutató jelentőségére utal, s meg kívánja nyitni az
utat a további tudományok tanulmányozásához. Johannes mindazonáltal nem arisztoteliánus
szerzőként mutatkozik be az írásban, hanem olyan akadémikus filozófusként, aki – szkeptikus lévén –
távolságot     tart    a    különböző     filozófiai    iskoláktól,    és    megőrzi    önállóságát.
A Metalogicon a protrepticonok, okító célzatú írások tradíciója alapján íródott, és a
szűklátókörűséggel párosuló specializáció helyett a széles körű filozófiai műveltség morális értékére
helyezi a hangsúlyt.

      Johannes Saresberiensis műve (s annak is elsősorban a harmadik, valamint a negyedik könyve,
amelyek az Organon tanulmányozásához kívánnak segítséget nyújtani) azt mutatja, hogy a szerző a
teljes arisztotelészi logikát ismerte. Ez azért volt lehetséges, mert a Metalogicon megírásának idején
már hozzáférhetőek voltak Arisztotelész-szövegek új fordításai.
3.4.10. Fordítók és fordítások a 12–13. században
A 12. század legjelentősebb fordítói a görög és arab filozófia és tudományosság közvetítői voltak.
Működésük színhelye elsősorban Itália volt (a bizánci birodalommal való élénk kapcsolatok, valamint
a dél-itáliai görög tradíciók miatt), valamint Hispánia, a keresztény, zsidó és arab kultúra
érintkezésének egyik legfontosabb területe. Ezek a fordítók általában a fejedelmi udvarokban és
jelentős egyházi központokban működtek, és nem az oktatási intézményekben. Számos fordító
használja azt a fordulatot az első szórványos 11. századi fordításoktól kezdve, hogy a fordításokra
azért van szükség, mert a latinok érzik filozófiai és tudományos műveltségük hiányos voltát. A 12.
századi fordítók ennek az ínségnek a leküzdésére törekedtek, és jelentősen hozzájárultak a nyugati
filozófia és tudományosság fejlődéséhez.

      A Metalogiconból kiderül, hogy Johannes Saresberiensisnek közvetlen kapcsolata volt jelentős
görög–latin fordítókkal. Ezek egyike, a már említett Burgundius Pisanus valószínűleg együttműködött
a korszak két másik jelentős görögből fordító tudósával, Jacobus Veneticus Graecusszal (virágkora
1125–1150), valamint a szicíliai Henricus Aristippusszal (virágkora 1154–1162). Saresberiensis
Jacobus munkáit is ismerte, hiszen ő volt az első, aki idézte Jacobus Második analitika-fordítását, s
lehetséges, hogy Henricus Aristippus munkásságáról is voltak ismeretei. A jelek szerint intenzíven
részt vett a 12. század első felében kibontakozó fordítói mozgalomban, sokat utazott Dél-Itáliában,
hogy görög szövegekre tehessen szert, és fordításokat rendelt meg.

     A három említett szerző latinra fordította Arisztotelész De generatione et corruptionéját,
a Nikomakhoszi etika egy részét (e kettőt valószínűleg Burgundius Pisanus), a Metafizikát, a Fizikát,
a De animát, Arisztotelész kisebb lélekfilozófiai írásainak (Parva naturalia) a jelentős részét,
a Második analitikát és a Szofisztikus cáfolatokat (Jacobus Veneticus Graecus), valamint
a Meteorologica IV. könyvét (Henricus Aristippus). Ezek a fordítások – amint azt
a Metalogicon mellett egyéb források is mutatják – a század közepe felé már ismertek voltak francia
földön, az 1170–80-as években pedig már Britanniában is (Durling 1994; Burnett 1996: 24–27).

      A 12. században azonban egyéb görög–latin fordítók is működtek. Egy bizonyos „Johannes”
alternatív Második analitika-fordítását Johannes Saresberiensis idézi a Metalogiconban, s tudjuk,
hogy további – nem azonosított szerzők által készített – Arisztotelész-fordítások is készültek görögből.
A görög–latin fordítók azonban nem kizárólag Arisztotelész-szövegeket ültettek át latinra. Burgundius
Pisanus például Johannes Damascenus és Johannes Chrysostomos teológiai munkáit is lefordította,
csakúgy, mint Nemesziosz De natura hominis című művét, valamint különböző orvostudományi
munkákat, közöttük Galénosz műveit. Említettük már, hogy Henricus Aristippus lefordított két Platón-
dialógust, s a Menónhoz írt előszavában utal rá, hogy latinra fordította Nazianzoszi Gergely, valamint
Diogenész Láertiosz műveit is (ezek a fordítások azonban nem maradtak fenn).

       A 12. század fordítói mozgalmának másik jelentős ágát az arabból latinra fordító tudósok
jelentették. Az arab fordítók első generációjának érdeklődése elsősorban természettudományos volt:
számos matematikai, asztrológiai, asztronómiai és okkult munkát fordítottak latinra, de az iszlám
vallással kapcsolatos szövegeket (köztük a Koránt), valamint rövid filozófiai munkákat is. Az ekkor
fordított művek többsége összekapcsolható a 12. századi nyugati platonikus tradícióval: több fordító
azért fordít latinra szövegeket, hogy azokat a curriculum részévé tegye. A legfontosabb fordítók ebből
az időszakból: Adelardus Bathensis (virágkora a 12. század első fele), Johannes Hispalensis (virágkora
a 12. század első fele), Hugo Santallensis (virágkora a 12. század első fele), Petrus Alfonsi (kb. 1060–
kb. 1140), Plato Tiburtinus (virágkora 1134–1145), Robertus Ketenensis (virágkora a 12. század első
fele), valamint Hermannus de Carinthia (virágkora 1138–1143) voltak. A következő generáció viszont
már filozófiai műveket – Arisztotelész természetfilozófiai műveit és a Metafizikáját is –, valamint
filozófiai művekhez írt kommentárokat is latinra fordított (d’Alverny 1991: 451).

      A legjelentősebb filozófiai szövegek arab–latin fordításának központja a 12. században
Toledóban volt. A várost a keresztények 1085-ben, három évszázad muzulmán uralom után, vérontás
nélkül foglalták vissza. A város lakói a reconquistát követően megőrizhették tulajdonukat és
privilégiumaikat, s az új uralkodó, VI. Alfonz kinyilvánította, hogy „két vallás császára” kíván lenni
(Székely 2004: 344–345). Toledó lakossága a reconquista idején muzulmánokból, zsidókból, valamint
az arabok szokásai szerint élő, de vallásukban kereszténynek megmaradt mozarabokból állt, akik a
város visszahódítását követően a legyőzöttek közé tartozónak tekintették magukat, és rendszerint két
nevük volt: egy latin és egy arab.

     Toledó fordítói központtá válásának egyik oka a lakosság többnyelvűsége volt. A populáció
túlnyomó részét a mozarabok, valamint a muzulmán konvertiták alkották. Mindannyian beszéltek
arabul, s használták a helyi köznyelvet is, egy neolatin dialektust. A reconquistát követően – a
mohamedán elittől eltérően, akik túlnyomó többsége emigrált – a zsidók is a városban maradtak, ami
ismét csak növelte a többnyelvű és több kultúrában jártas emberek számát. További jelentős tényező
lehetett az, hogy a reconquistát megelőzően Toledó az egyik legjelentősebb iszlám tudományos
központ volt. Az iszlám elit emigrációja valószínűleg nem járt együtt Toledóban a tudományos
tapasztalat és az arab nyelvű könyvek teljes eltűnésével. Ahhoz azonban, hogy fordítások
készüljenek, olyanok is kellettek, akik nem ismerték ezeket a nyelveket, ám szándékukban állt
elősegíteni azt, hogy az idegen nyelvű szövegek latinul olvashatók legyenek. Ezek azok a klerikusok
lehettek, akiket a reconquistát követően a frank érsekek hoztak Toledóba.

      A kutatók sokáig úgy tartották, hogy a 12. századi arab–latin fordításirodalom létrejöttében
döntő szerepe volt a reconquistát követő második toledói érseknek, Raymundus de Sauvetat-nak
(1124–1152 között volt hivatalban). Raymundusnak azonban pusztán egyetlen fordítást ajánlottak,
Costa ben Luca De differentia spiritus et animae-ját, amit Johannes Hispalensis fordított latinra, s
lehetséges, hogy nem is Toledóban. (d’Alverny, 1991: 446). A toledói fordítói aktivitás Johannes de
Castellmoron érsek idejében (1152–66) bontakozott ki igazán, részben azért, mert egy jelentős arab
könyvtár a város birtokába került, részben pedig azért, mert a felemelkedő intoleráns Almohád
dinasztia elől mozarab és zsidó tudósok menekültek a városba. Toledóban ezt követően folytonos
volt a fordításirodalom a 12. század közepétől a 13. század közepéig, s ezt a folyamatosságot több
érsek és archidiakónus tevékenyége is elősegítette (Burnett, 1995: 225).

      A 12. század legismertebb Toledóban működő fordítói Dominicus Gundissalinus (†1181
után), valamint Gerardus    Cremonensis      (1114     körül–1187) voltak.    A     sajátos   kortárs
fordításmódszertannak megfelelően azonban egyikük sem egyedül dolgozott. Az arab–latin (és
időnként a görög–latin) fordítások esetében ugyanis az volt az általános (nem csupán toledói és
egészen a 16. századig dokumentált) gyakorlat, hogy zsidó, mozarab vagy görögül tudó fordítók az
eredeti szövegből olyan fordítást készítettek a kollokviális köznyelvre, amelyet aztán a kortárs latin
tudományosság nyelvét kiválóan ismerő klerikus fordító átültetett latinra.

     Dominicus Gundissalinus magas egyházi hivatalt viselt, s 1162 és 1181 között számos toledói
oklevélben előfordul a neve. A fordítások terén az első ismert segítője a zsidó Avendauth volt, akit az
almohadok elől Cordobából Toledóba menekült zsidó filozófussal, Abraham ibn Dauddal
azonosítanak, majd pedig egy bizonyos Johannes Hispanus, aki valószínűleg mozarab volt. Dominicus
Gundissalinus és Avendauth a század közepe táján hozzáfogott Avicenna (Ibn Szina; 980–
1037) filozófiai enciklopédiájának, a Kitab al-Shifának (A gyógyítás könyve) a fordításához. A fordítók
szándéka az volt, hogy a nyugati tudósok számára Arisztotelész-kommentárokat tegyenek
hozzáférhetővé azzal, hogy lefordítják Avicenna szövegeit.

      Dominicus Gundissalinus később (Johannes Hispanusszal együttműködve) lefordította
Avicenna Metafizikáját is. Lefordította továbbá Algazel (Al-Ghazali; 1058–1111) A filozófusok
intenciói, valamint a zsidó Avicebron (Salomon Ibn Gabirol; 1021/22–1058 körül) arab nyelven
írt Fons vitae (Az élet forrása) című művét (lásd a 3.5.6.). Dominicus azonban nem pusztán fordító
volt, hanem önálló értekezéseket is írt (többek között a lélekről és a tudományok fölosztásáról),
amelyekben az új ismeretanyagot és a latin tradíciót próbálta összekapcsolni.

      A legjelentősebb és legtermékenyebb toledói fordító azonban Gerardus Cremonensis volt, a
toledói katedrális kanonoka. Gerardus Cremonában született, és – a halálára a tanítványai által
írt Eulogium szerint – azért ment Toledóba, hogy ott elolvashassa Ptolemaiosz Almagesztjét, amihez a
latinok között képtelen volt hozzáférni. Toledóban azonban hatalmas mennyiségű tudományos
irodalmat talált arab nyelven, és elkezdett arabul tanulni, hogy lefordíthassa ezeket. Hetvennél is
több fordítást tulajdonítanak neki. Gerardus arisztotelészi és pszeudoarisztotelészi írások, valamint
arab filozófusok művei mellett többek között számos matematikai, asztronómiai, valamint
orvostudományi munkát is latinra fordított. A fordítások (de legalábbis Ptolemaiosz Almagesztjének
fordítása) során a segítője egy Galippus nevű mozarab volt. Ez utóbbit egy kortárs szerző, Daniel of
Morley (1140 körül–1210 körül) beszámolójából tudjuk, aki Párizsba ment tanulni, ám a legkevésbé
sem lévén megelégedve az ottani oktatással, Toledóba távozott, ahol – mint írta – „a világ
legbölcsebb filozófusai élnek”, és virágzik az „arabok tudománya, amely csaknem teljes egészében a
quadrivium tudományaiból áll” (Daniel of Morley 1979: 212). Gerardus latinra fordította
Arisztotelész Második analitikáját, Fizikáját, a De caelót, a De generatione et corruptionét, valamint
a Meteorologica I–III. könyvét. Ő fordította latinra azt a pszeudoarisztotelészi iratot is (Liber de
causis vagy Liber Aristotelis de expositione bonitatis purae), amely – a hamisan Arisztotelésznek
tulajdonított művek közül – a legnagyobb hatást gyakorolta a középkori nyugati filozófiára és
teológiára.

      A toledói fordítók következő generációja éppen úgy a toledói érsekhez és a katedrálishoz
kapcsolódott, mint a korábbi. Michael Scottus (1175 körül–1235) folytatta Arisztotelész művei
fordítását, méghozzá Averroës (Ibn Rushd; 1126–1198) kommentárjaival együtt. Michael Scottus, II.
Frigyes szolgálatában állt, s annak udvari asztrológusaként halt meg (lásd 3.5.1.). Halálát
követően Hermannus Alemannus (†1272) további Averroës-fordításokat készített Toledóban a 13.
század közepén. Rajtuk kívül Guillelmus de Luna (róla gyakorlatilag semmit sem tudunk), valamint a
ferences Petrus Gallego (†1267) készített a 13. században Averroës-fordításokat. A latin Averroës-
korpusz létrejöttének jelentőségét jól mutatja, hogy Averroësre „a Kommentátor”-ként utalnak a
középkorban.

      A 13. században Arisztotelész műveinek, valamint az ezekhez írott kommentároknak további
fontos fordításai születtek. A fordítók között volt Robertus Grosseteste (Robertus Lincolniensis; 1168
körül–1253) lincolni püspök, aki – fölhasználva a mű korábbi részleges fordításait is – görög
munkatársai segítségével 1246–47 körül lefordította Arisztotelész Nikomakhoszi etikáját. A
legjelentősebb 13. századi fordító s az egész középkor egyik legtermékenyebb fordítója azonban a
dominikánus Guillemus de Moerbecka (1215 körül–1286 körül) volt. A legenda szerint Guillelmus
Aquinói Tamás kérésére újra lefordította az arisztotelészi korpusz teljes természetfilozófiai és
morálfilozófiai részét. Aquinói Tamás és Guillelmus között azonban nincs kimutatható kapcsolat.
Guillelmus „új” Arisztotelész-fordításai jelentős részben már meglévő fordítások revideált változatai
voltak, kivéve a De motu animaliumot, a De progressu animaliumot, a Politikát és a Poétikát,
amelyeket ő fordított elsőként latinra. Több görög Arisztotelész-kommentárt is lefordított ezen túl,
így Szimplikiosz Kategóriák és De caelo-kommentárját, Ammoniosz Hermeneutika-kommentárját,
Aphrodisziászi Alexandrosz Meteorologica- és De sensu-kommentárját, valamint Philoponosz és
Themisztiosz De anima-kommentárjait. Rendkívül fontos volt továbbá az újplatonikus Proklosz
néhány művének latinra fordítása (Elementatio theologica, Parmenidész-kommentár, a Timaiosz-
kommentár egy része, valamint három rövid Proklosz-mű, a De Providentia, De Libertate, De Malo).
Guillelmus fordításait megelőzően a nyugati filozófusok csak közvetett módon fértek hozzá
újplatonikus szövegekhez, tudniillik olyan szerzők művei révén, akikre hatott az újplatonizmus.

A zsidó filozófia további fordítása is jelentős fejlemény. Toledóban Avicebron művén kívül a
12. században Gerardus Cremonensis lefordította Isaac Israelinek (Isaac ben Salomon
Israeli; 850 körül–950 körül) a definíciókról írott logikai munkáját (Liber de
definicionibus), s az 1220-as években latinra fordították Maimonides (Moses ben
Maimon; 1137/38–1204/5) filozófiai fő művét, „A tévelygők útmutatójá”-t (Dux
neutrorum vagy Dux seu director dubitantium aut perplexorum).           3.4.10. Fordítók és
fordítások a 12–13. században
A 12. század legjelentősebb fordítói a görög és arab filozófia és tudományosság közvetítői voltak.
Működésük színhelye elsősorban Itália volt (a bizánci birodalommal való élénk kapcsolatok, valamint
a dél-itáliai görög tradíciók miatt), valamint Hispánia, a keresztény, zsidó és arab kultúra
érintkezésének egyik legfontosabb területe. Ezek a fordítók általában a fejedelmi udvarokban és
jelentős egyházi központokban működtek, és nem az oktatási intézményekben. Számos fordító
használja azt a fordulatot az első szórványos 11. századi fordításoktól kezdve, hogy a fordításokra
azért van szükség, mert a latinok érzik filozófiai és tudományos műveltségük hiányos voltát. A 12.
századi fordítók ennek az ínségnek a leküzdésére törekedtek, és jelentősen hozzájárultak a nyugati
filozófia és tudományosság fejlődéséhez.

      A Metalogiconból kiderül, hogy Johannes Saresberiensisnek közvetlen kapcsolata volt jelentős
görög–latin fordítókkal. Ezek egyike, a már említett Burgundius Pisanus valószínűleg együttműködött
a korszak két másik jelentős görögből fordító tudósával, Jacobus Veneticus Graecusszal (virágkora
1125–1150), valamint a szicíliai Henricus Aristippusszal (virágkora 1154–1162). Saresberiensis
Jacobus munkáit is ismerte, hiszen ő volt az első, aki idézte Jacobus Második analitika-fordítását, s
lehetséges, hogy Henricus Aristippus munkásságáról is voltak ismeretei. A jelek szerint intenzíven
részt vett a 12. század első felében kibontakozó fordítói mozgalomban, sokat utazott Dél-Itáliában,
hogy görög szövegekre tehessen szert, és fordításokat rendelt meg.

     A három említett szerző latinra fordította Arisztotelész De generatione et corruptionéját,
a Nikomakhoszi etika egy részét (e kettőt valószínűleg Burgundius Pisanus), a Metafizikát, a Fizikát,
a De animát, Arisztotelész kisebb lélekfilozófiai írásainak (Parva naturalia) a jelentős részét,
a Második analitikát és a Szofisztikus cáfolatokat (Jacobus Veneticus Graecus), valamint
a Meteorologica IV. könyvét (Henricus Aristippus). Ezek a fordítások – amint azt
a Metalogicon mellett egyéb források is mutatják – a század közepe felé már ismertek voltak francia
földön, az 1170–80-as években pedig már Britanniában is (Durling 1994; Burnett 1996: 24–27).

      A 12. században azonban egyéb görög–latin fordítók is működtek. Egy bizonyos „Johannes”
alternatív Második analitika-fordítását Johannes Saresberiensis idézi a Metalogiconban, s tudjuk,
hogy további – nem azonosított szerzők által készített – Arisztotelész-fordítások is készültek görögből.
A görög–latin fordítók azonban nem kizárólag Arisztotelész-szövegeket ültettek át latinra. Burgundius
Pisanus például Johannes Damascenus és Johannes Chrysostomos teológiai munkáit is lefordította,
csakúgy, mint Nemesziosz De natura hominis című művét, valamint különböző orvostudományi
munkákat, közöttük Galénosz műveit. Említettük már, hogy Henricus Aristippus lefordított két Platón-
dialógust, s a Menónhoz írt előszavában utal rá, hogy latinra fordította Nazianzoszi Gergely, valamint
Diogenész Láertiosz műveit is (ezek a fordítások azonban nem maradtak fenn).

       A 12. század fordítói mozgalmának másik jelentős ágát az arabból latinra fordító tudósok
jelentették. Az arab fordítók első generációjának érdeklődése elsősorban természettudományos volt:
számos matematikai, asztrológiai, asztronómiai és okkult munkát fordítottak latinra, de az iszlám
vallással kapcsolatos szövegeket (köztük a Koránt), valamint rövid filozófiai munkákat is. Az ekkor
fordított művek többsége összekapcsolható a 12. századi nyugati platonikus tradícióval: több fordító
azért fordít latinra szövegeket, hogy azokat a curriculum részévé tegye. A legfontosabb fordítók ebből
az időszakból: Adelardus Bathensis (virágkora a 12. század első fele), Johannes Hispalensis (virágkora
a 12. század első fele), Hugo Santallensis (virágkora a 12. század első fele), Petrus Alfonsi (kb. 1060–
kb. 1140), Plato Tiburtinus (virágkora 1134–1145), Robertus Ketenensis (virágkora a 12. század első
fele), valamint Hermannus de Carinthia (virágkora 1138–1143) voltak. A következő generáció viszont
már filozófiai műveket – Arisztotelész természetfilozófiai műveit és a Metafizikáját is –, valamint
filozófiai művekhez írt kommentárokat is latinra fordított (d’Alverny 1991: 451).

      A legjelentősebb filozófiai szövegek arab–latin fordításának központja a 12. században
Toledóban volt. A várost a keresztények 1085-ben, három évszázad muzulmán uralom után, vérontás
nélkül foglalták vissza. A város lakói a reconquistát követően megőrizhették tulajdonukat és
privilégiumaikat, s az új uralkodó, VI. Alfonz kinyilvánította, hogy „két vallás császára” kíván lenni
(Székely 2004: 344–345). Toledó lakossága a reconquista idején muzulmánokból, zsidókból, valamint
az arabok szokásai szerint élő, de vallásukban kereszténynek megmaradt mozarabokból állt, akik a
város visszahódítását követően a legyőzöttek közé tartozónak tekintették magukat, és rendszerint két
nevük volt: egy latin és egy arab.

     Toledó fordítói központtá válásának egyik oka a lakosság többnyelvűsége volt. A populáció
túlnyomó részét a mozarabok, valamint a muzulmán konvertiták alkották. Mindannyian beszéltek
arabul, s használták a helyi köznyelvet is, egy neolatin dialektust. A reconquistát követően – a
mohamedán elittől eltérően, akik túlnyomó többsége emigrált – a zsidók is a városban maradtak, ami
ismét csak növelte a többnyelvű és több kultúrában jártas emberek számát. További jelentős tényező
lehetett az, hogy a reconquistát megelőzően Toledó az egyik legjelentősebb iszlám tudományos
központ volt. Az iszlám elit emigrációja valószínűleg nem járt együtt Toledóban a tudományos
tapasztalat és az arab nyelvű könyvek teljes eltűnésével. Ahhoz azonban, hogy fordítások
készüljenek, olyanok is kellettek, akik nem ismerték ezeket a nyelveket, ám szándékukban állt
elősegíteni azt, hogy az idegen nyelvű szövegek latinul olvashatók legyenek. Ezek azok a klerikusok
lehettek, akiket a reconquistát követően a frank érsekek hoztak Toledóba.

     A kutatók sokáig úgy tartották, hogy a 12. századi arab–latin fordításirodalom létrejöttében
döntő szerepe volt a reconquistát követő második toledói érseknek, Raymundus de Sauvetat-nak
(1124–1152 között volt hivatalban). Raymundusnak azonban pusztán egyetlen fordítást ajánlottak,
Costa ben Luca De differentia spiritus et animae-ját, amit Johannes Hispalensis fordított latinra, s
lehetséges, hogy nem is Toledóban. (d’Alverny, 1991: 446). A toledói fordítói aktivitás Johannes de
Castellmoron érsek idejében (1152–66) bontakozott ki igazán, részben azért, mert egy jelentős arab
könyvtár a város birtokába került, részben pedig azért, mert a felemelkedő intoleráns Almohád
dinasztia elől mozarab és zsidó tudósok menekültek a városba. Toledóban ezt követően folytonos
volt a fordításirodalom a 12. század közepétől a 13. század közepéig, s ezt a folyamatosságot több
érsek és archidiakónus tevékenyége is elősegítette (Burnett, 1995: 225).

      A 12. század legismertebb Toledóban működő fordítói Dominicus Gundissalinus (†1181
után), valamint Gerardus    Cremonensis      (1114     körül–1187) voltak.    A     sajátos   kortárs
fordításmódszertannak megfelelően azonban egyikük sem egyedül dolgozott. Az arab–latin (és
időnként a görög–latin) fordítások esetében ugyanis az volt az általános (nem csupán toledói és
egészen a 16. századig dokumentált) gyakorlat, hogy zsidó, mozarab vagy görögül tudó fordítók az
eredeti szövegből olyan fordítást készítettek a kollokviális köznyelvre, amelyet aztán a kortárs latin
tudományosság nyelvét kiválóan ismerő klerikus fordító átültetett latinra.

     Dominicus Gundissalinus magas egyházi hivatalt viselt, s 1162 és 1181 között számos toledói
oklevélben előfordul a neve. A fordítások terén az első ismert segítője a zsidó Avendauth volt, akit az
almohadok elől Cordobából Toledóba menekült zsidó filozófussal, Abraham ibn Dauddal
azonosítanak, majd pedig egy bizonyos Johannes Hispanus, aki valószínűleg mozarab volt. Dominicus
Gundissalinus és Avendauth a század közepe táján hozzáfogott Avicenna (Ibn Szina; 980–
1037) filozófiai enciklopédiájának, a Kitab al-Shifának (A gyógyítás könyve) a fordításához. A fordítók
szándéka az volt, hogy a nyugati tudósok számára Arisztotelész-kommentárokat tegyenek
hozzáférhetővé azzal, hogy lefordítják Avicenna szövegeit.

      Dominicus Gundissalinus később (Johannes Hispanusszal együttműködve) lefordította
Avicenna Metafizikáját is. Lefordította továbbá Algazel (Al-Ghazali; 1058–1111) A filozófusok
intenciói, valamint a zsidó Avicebron (Salomon Ibn Gabirol; 1021/22–1058 körül) arab nyelven
írt Fons vitae (Az élet forrása) című művét (lásd a 3.5.6.). Dominicus azonban nem pusztán fordító
volt, hanem önálló értekezéseket is írt (többek között a lélekről és a tudományok fölosztásáról),
amelyekben az új ismeretanyagot és a latin tradíciót próbálta összekapcsolni.

      A legjelentősebb és legtermékenyebb toledói fordító azonban Gerardus Cremonensis volt, a
toledói katedrális kanonoka. Gerardus Cremonában született, és – a halálára a tanítványai által
írt Eulogium szerint – azért ment Toledóba, hogy ott elolvashassa Ptolemaiosz Almagesztjét, amihez a
latinok között képtelen volt hozzáférni. Toledóban azonban hatalmas mennyiségű tudományos
irodalmat talált arab nyelven, és elkezdett arabul tanulni, hogy lefordíthassa ezeket. Hetvennél is
több fordítást tulajdonítanak neki. Gerardus arisztotelészi és pszeudoarisztotelészi írások, valamint
arab filozófusok művei mellett többek között számos matematikai, asztronómiai, valamint
orvostudományi munkát is latinra fordított. A fordítások (de legalábbis Ptolemaiosz Almagesztjének
fordítása) során a segítője egy Galippus nevű mozarab volt. Ez utóbbit egy kortárs szerző, Daniel of
Morley (1140 körül–1210 körül) beszámolójából tudjuk, aki Párizsba ment tanulni, ám a legkevésbé
sem lévén megelégedve az ottani oktatással, Toledóba távozott, ahol – mint írta – „a világ
legbölcsebb filozófusai élnek”, és virágzik az „arabok tudománya, amely csaknem teljes egészében a
quadrivium tudományaiból áll” (Daniel of Morley 1979: 212). Gerardus latinra fordította
Arisztotelész Második analitikáját, Fizikáját, a De caelót, a De generatione et corruptionét, valamint
a Meteorologica I–III. könyvét. Ő fordította latinra azt a pszeudoarisztotelészi iratot is (Liber de
causis vagy Liber Aristotelis de expositione bonitatis purae), amely – a hamisan Arisztotelésznek
tulajdonított művek közül – a legnagyobb hatást gyakorolta a középkori nyugati filozófiára és
teológiára.

      A toledói fordítók következő generációja éppen úgy a toledói érsekhez és a katedrálishoz
kapcsolódott, mint a korábbi. Michael Scottus (1175 körül–1235) folytatta Arisztotelész művei
fordítását, méghozzá Averroës (Ibn Rushd; 1126–1198) kommentárjaival együtt. Michael Scottus, II.
Frigyes szolgálatában állt, s annak udvari asztrológusaként halt meg (lásd 3.5.1.). Halálát
követően Hermannus Alemannus (†1272) további Averroës-fordításokat készített Toledóban a 13.
század közepén. Rajtuk kívül Guillelmus de Luna (róla gyakorlatilag semmit sem tudunk), valamint a
ferences Petrus Gallego (†1267) készített a 13. században Averroës-fordításokat. A latin Averroës-
korpusz létrejöttének jelentőségét jól mutatja, hogy Averroësre „a Kommentátor”-ként utalnak a
középkorban.

      A 13. században Arisztotelész műveinek, valamint az ezekhez írott kommentároknak további
fontos fordításai születtek. A fordítók között volt Robertus Grosseteste (Robertus Lincolniensis; 1168
körül–1253) lincolni püspök, aki – fölhasználva a mű korábbi részleges fordításait is – görög
munkatársai segítségével 1246–47 körül lefordította Arisztotelész Nikomakhoszi etikáját. A
legjelentősebb 13. századi fordító s az egész középkor egyik legtermékenyebb fordítója azonban a
dominikánus Guillemus de Moerbecka (1215 körül–1286 körül) volt. A legenda szerint Guillelmus
Aquinói Tamás kérésére újra lefordította az arisztotelészi korpusz teljes természetfilozófiai és
morálfilozófiai részét. Aquinói Tamás és Guillelmus között azonban nincs kimutatható kapcsolat.
Guillelmus „új” Arisztotelész-fordításai jelentős részben már meglévő fordítások revideált változatai
voltak, kivéve a De motu animaliumot, a De progressu animaliumot, a Politikát és a Poétikát,
amelyeket ő fordított elsőként latinra. Több görög Arisztotelész-kommentárt is lefordított ezen túl,
így Szimplikiosz Kategóriák és De caelo-kommentárját, Ammoniosz Hermeneutika-kommentárját,
Aphrodisziászi Alexandrosz Meteorologica- és De sensu-kommentárját, valamint Philoponosz és
Themisztiosz De anima-kommentárjait. Rendkívül fontos volt továbbá az újplatonikus Proklosz
néhány művének latinra fordítása (Elementatio theologica, Parmenidész-kommentár, a Timaiosz-
kommentár egy része, valamint három rövid Proklosz-mű, a De Providentia, De Libertate, De Malo).
Guillelmus fordításait megelőzően a nyugati filozófusok csak közvetett módon fértek hozzá
újplatonikus szövegekhez, tudniillik olyan szerzők művei révén, akikre hatott az újplatonizmus.

      A zsidó filozófia további fordítása is jelentős fejlemény. Toledóban Avicebron művén kívül a 12.
században Gerardus Cremonensis lefordította Isaac Israelinek (Isaac ben Salomon Israeli; 850 körül–
950 körül) a definíciókról írott logikai munkáját (Liber de definicionibus), s az 1220-as években latinra
fordították Maimonides (Moses ben Maimon; 1137/38–1204/5) filozófiai fő művét, „A tévelygők
útmutatójá”-t (Dux neutrorum vagy Dux seu director dubitantium aut perplexorum).

3.4.11. A tudomány axiomatikus-deduktív modellje
Módszertani szempontból kiemelkedő jelentőségű volt, hogy a 12. században latinul hozzáférhetővé
vált Eukleidész Elemek című műve. Ez a szöveg közvetítette ugyanis – Boëthius egy traktátusával,
valamint a Liber de causisszal együtt – a tudomány axiomatikus-deduktív felépítésének mintáját a
nyugati filozófusok és teológusok felé.

     Az Elemeket görögből és arabból fordították latinra. Az első és legfontosabb görög–latin fordítás
magától Boëthiustól származott (i. sz. 500 körül), ám ez csak fragmentumok formájában maradt fönn.
A legkorábbi teljes egészében ránk maradt görög–latin fordítás csak jóval később, a 12. században
keletkezett Dél-Itáliában vagy Szicíliában. Az Elemek négy legfontosabb latin verziója azonban arabból
készült: Hermannus de Carinthia és Gerardus Cremonensis fordításai, valamint két, Adelardus
Bathensisnek tulajdonított fordítás. Ezek közül az Adelard II. néven ismert szöveg volt a
legnépszerűbb, ahogyan azt a több mint 50 fennmaradt kézirat is mutatja. Ezt vette alapul Campanus
de Novara (1205 körül–1296) akkor, amikor a 13. század közepén összeállította standard középkori
Eukleidész-szövegét.

     A tudomány axiomatikus-deduktív modelljének középkori alkalmazása az Elemek nyilvánvaló
hatásán túl Boëthius Quomodo substantiae vagy De hebdomadibus néven ismert rövid teológiai
értekezésére vezethető vissza, amelyhez – mint már említettük – többek között Gilbertus Porretanus
írt kommentárt az 1140-es években. Boëthius a mű elején ezt írja a kifejtés során követendő
módszerről: „Ahogyan a matematikában és egyéb tudományokban szokták, definíciókat és
alapelveket (terminos regulasque) bocsátottam előre, amelyekből kifejtem mindazt, ami következik”
(Boëthius      1973:       38–40).     A terminos     regulasque további      elnevezése      a De
hebdomadibusban communis animi conceptio, pontosan az, ahogyan ebben az időben (sztoikus
hatásra) az eukleidészi Elemek axiómáit nevezik.

      A 12. században általánossá vált az a meggyőződés, hogy minden tudománynak vannak
bizonyítást nem igénylő alapelvei, regulái, csak éppen különbözőképpen hívják ezeket: a
retorikában loci communesnek, a dialektikában maxima propositiónak, a geometriában theorémának,
a zenében axiómának, a filozófiában vagy etikában pedig általános kijelentésnek.

      Az első és egyetlen egyértelműen eukleidészi mintát követő, more geometrico összeállított 12.
századi teológiai munka Nicolaus Ambianensis (Nicolaus de Amiens; †1203 után) Ars fidei
catholicae (Az egyetemes hit tudománya) című műve, amely a 12. század végén keletkezett és öt
könyvből      áll.    Az    első     könyv    (éppen      úgy,     mint    az Elemek első     könyve),
definíciókkal (descriptiones), posztulátumokkal (petitiones), valamint axiómákkal (communes animi
conceptiones) kezdődik, s tételekkel, valamint ezek bizonyításaival zárul. E rövidke írás a keresztény
hit egészét át kívánja fogni Isten természetétől és a világ teremtésétől fogva az inkarnáción és a
szabad akarat problémáján át egészen bizonyos eszkatológiai témákig. A mű célja apologetikus. A
szerző úgy gondolja, hogy az eretnekekkel és a mohamedánokkal kizárólag more
mathematicorum elrendezett racionális argumentáció segítségével vehető föl sikeresen – legalábbis
szellemi téren – a harc (Nicolaus von Amiens 1993: 76–120).

      Bizonyítást nem igénylő alapelvekre épülő jelentős teológiai munka volt Alanus ab Insulis (1120
körül–1203) 1179–1195 között keletkezett, de Nicolaus de Amiens munkáját megelőző Regulae
caelestis iuris (A mennyei jog szabályai) című írása is (Alanus de Insulis 1981: 97–226). Alanus
azonban sajátos módon alkalmazta az axiomatikus-deduktív modellt. Az írás elsődleges mintája
ugyanis nem Eukleidész és nem is Boëthius, hanem a Liber de causis volt, amely Proklosz Elementatio
theologicá-jára megy vissza, pontosabban ennek egy erősen rövidített s némiképp módosított arab
verziójára. A Regulae – ennek megfelelően – deduktív volt ugyan, ám nem axiomatikus, lévén a
regulák, az alapelvek egymásból levezethetők (Lohr 1986). Az axiomatikus-deduktív és a deduktív
módszer kettősségét maga Proklosz tudatosan alkalmazta: az Elementatio theologica szerkezete
deduktív, az Elementatio physicae-é pedig deduktív-axiomatikus (Geréby 1997: különösen 325–327).

      A szövegek deduktív felépítésének modellje a 12. század végétől meglehetősen elterjedt volt a
nyugati filozófiában. Így épült föl például Petrus Pictaviensis (1130 körül–1205) Szentenciák című
műve, majd a 12–13. század fordulóján keletkezett pszeudohermetikus Liber XXIV philosophorum (24
filozófus könyve; ismeretlen szerző műve), Adamus Pulchrae Mulieris (virágkora 13. század első fele)
De intelligentiis című műve, valamint később Aegidius Romanus (1243 körül–1316) Theoremata de
esse et essentia (Tételek a létről és a lényegről), és Theoremata de corpore Christi (Tételek Krisztus
testéről) című műve. A 14. században Thomas Bradwardinus (kb. 1290–1349) De causa Dei (Isten
ügye) című hatalmas teológiai munkája, valamint más írásai is geometriai mintát követtek.

3.4.11. A tudomány axiomatikus-deduktív modellje
Módszertani szempontból kiemelkedő jelentőségű volt, hogy a 12. században latinul hozzáférhetővé
vált Eukleidész Elemek című műve. Ez a szöveg közvetítette ugyanis – Boëthius egy traktátusával,
valamint a Liber de causisszal együtt – a tudomány axiomatikus-deduktív felépítésének mintáját a
nyugati filozófusok és teológusok felé.

     Az Elemeket görögből és arabból fordították latinra. Az első és legfontosabb görög–latin fordítás
magától Boëthiustól származott (i. sz. 500 körül), ám ez csak fragmentumok formájában maradt fönn.
A legkorábbi teljes egészében ránk maradt görög–latin fordítás csak jóval később, a 12. században
keletkezett Dél-Itáliában vagy Szicíliában. Az Elemek négy legfontosabb latin verziója azonban arabból
készült: Hermannus de Carinthia és Gerardus Cremonensis fordításai, valamint két, Adelardus
Bathensisnek tulajdonított fordítás. Ezek közül az Adelard II. néven ismert szöveg volt a
legnépszerűbb, ahogyan azt a több mint 50 fennmaradt kézirat is mutatja. Ezt vette alapul Campanus
de Novara (1205 körül–1296) akkor, amikor a 13. század közepén összeállította standard középkori
Eukleidész-szövegét.

      A tudomány axiomatikus-deduktív modelljének középkori alkalmazása az Elemek nyilvánvaló
hatásán túl Boëthius Quomodo substantiae vagy De hebdomadibus néven ismert rövid teológiai
értekezésére vezethető vissza, amelyhez – mint már említettük – többek között Gilbertus Porretanus
írt kommentárt az 1140-es években. Boëthius a mű elején ezt írja a kifejtés során követendő
módszerről: „Ahogyan a matematikában és egyéb tudományokban szokták, definíciókat és
alapelveket (terminos regulasque) bocsátottam előre, amelyekből kifejtem mindazt, ami következik”
(Boëthius      1973:       38–40).     A terminos     regulasque további      elnevezése      a De
hebdomadibusban communis animi conceptio, pontosan az, ahogyan ebben az időben (sztoikus
hatásra) az eukleidészi Elemek axiómáit nevezik.

      A 12. században általánossá vált az a meggyőződés, hogy minden tudománynak vannak
bizonyítást nem igénylő alapelvei, regulái, csak éppen különbözőképpen hívják ezeket: a
retorikában loci communesnek, a dialektikában maxima propositiónak, a geometriában theorémának,
a zenében axiómának, a filozófiában vagy etikában pedig általános kijelentésnek.

      Az első és egyetlen egyértelműen eukleidészi mintát követő, more geometrico összeállított 12.
századi teológiai munka Nicolaus Ambianensis (Nicolaus de Amiens; †1203 után) Ars fidei
catholicae (Az egyetemes hit tudománya) című műve, amely a 12. század végén keletkezett és öt
könyvből      áll.    Az    első     könyv    (éppen      úgy,     mint    az Elemek első     könyve),
definíciókkal (descriptiones), posztulátumokkal (petitiones), valamint axiómákkal (communes animi
conceptiones) kezdődik, s tételekkel, valamint ezek bizonyításaival zárul. E rövidke írás a keresztény
hit egészét át kívánja fogni Isten természetétől és a világ teremtésétől fogva az inkarnáción és a
szabad akarat problémáján át egészen bizonyos eszkatológiai témákig. A mű célja apologetikus. A
szerző úgy gondolja, hogy az eretnekekkel és a mohamedánokkal kizárólag more
mathematicorum elrendezett racionális argumentáció segítségével vehető föl sikeresen – legalábbis
szellemi téren – a harc (Nicolaus von Amiens 1993: 76–120).

      Bizonyítást nem igénylő alapelvekre épülő jelentős teológiai munka volt Alanus ab Insulis (1120
körül–1203) 1179–1195 között keletkezett, de Nicolaus de Amiens munkáját megelőző Regulae
caelestis iuris (A mennyei jog szabályai) című írása is (Alanus de Insulis 1981: 97–226). Alanus
azonban sajátos módon alkalmazta az axiomatikus-deduktív modellt. Az írás elsődleges mintája
ugyanis nem Eukleidész és nem is Boëthius, hanem a Liber de causis volt, amely Proklosz Elementatio
theologicá-jára megy vissza, pontosabban ennek egy erősen rövidített s némiképp módosított arab
verziójára. A Regulae – ennek megfelelően – deduktív volt ugyan, ám nem axiomatikus, lévén a
regulák, az alapelvek egymásból levezethetők (Lohr 1986). Az axiomatikus-deduktív és a deduktív
módszer kettősségét maga Proklosz tudatosan alkalmazta: az Elementatio theologica szerkezete
deduktív, az Elementatio physicae-é pedig deduktív-axiomatikus (Geréby 1997: különösen 325–327).
      A szövegek deduktív felépítésének modellje a 12. század végétől meglehetősen elterjedt volt a
nyugati filozófiában. Így épült föl például Petrus Pictaviensis (1130 körül–1205) Szentenciák című
műve, majd a 12–13. század fordulóján keletkezett pszeudohermetikus Liber XXIV philosophorum (24
filozófus könyve; ismeretlen szerző műve), Adamus Pulchrae Mulieris (virágkora 13. század első fele)
De intelligentiis című műve, valamint később Aegidius Romanus (1243 körül–1316) Theoremata de
esse et essentia (Tételek a létről és a lényegről), és Theoremata de corpore Christi (Tételek Krisztus
testéről) című műve. A 14. században Thomas Bradwardinus (kb. 1290–1349) De causa Dei (Isten
ügye) című hatalmas teológiai munkája, valamint más írásai is geometriai mintát követtek.

3.4.11. A tudomány axiomatikus-deduktív modellje
Módszertani szempontból kiemelkedő jelentőségű volt, hogy a 12. században latinul hozzáférhetővé
vált Eukleidész Elemek című műve. Ez a szöveg közvetítette ugyanis – Boëthius egy traktátusával,
valamint a Liber de causisszal együtt – a tudomány axiomatikus-deduktív felépítésének mintáját a
nyugati filozófusok és teológusok felé.

     Az Elemeket görögből és arabból fordították latinra. Az első és legfontosabb görög–latin fordítás
magától Boëthiustól származott (i. sz. 500 körül), ám ez csak fragmentumok formájában maradt fönn.
A legkorábbi teljes egészében ránk maradt görög–latin fordítás csak jóval később, a 12. században
keletkezett Dél-Itáliában vagy Szicíliában. Az Elemek négy legfontosabb latin verziója azonban arabból
készült: Hermannus de Carinthia és Gerardus Cremonensis fordításai, valamint két, Adelardus
Bathensisnek tulajdonított fordítás. Ezek közül az Adelard II. néven ismert szöveg volt a
legnépszerűbb, ahogyan azt a több mint 50 fennmaradt kézirat is mutatja. Ezt vette alapul Campanus
de Novara (1205 körül–1296) akkor, amikor a 13. század közepén összeállította standard középkori
Eukleidész-szövegét.

      A tudomány axiomatikus-deduktív modelljének középkori alkalmazása az Elemek nyilvánvaló
hatásán túl Boëthius Quomodo substantiae vagy De hebdomadibus néven ismert rövid teológiai
értekezésére vezethető vissza, amelyhez – mint már említettük – többek között Gilbertus Porretanus
írt kommentárt az 1140-es években. Boëthius a mű elején ezt írja a kifejtés során követendő
módszerről: „Ahogyan a matematikában és egyéb tudományokban szokták, definíciókat és
alapelveket (terminos regulasque) bocsátottam előre, amelyekből kifejtem mindazt, ami következik”
(Boëthius      1973:       38–40).     A terminos     regulasque további      elnevezése      a De
hebdomadibusban communis animi conceptio, pontosan az, ahogyan ebben az időben (sztoikus
hatásra) az eukleidészi Elemek axiómáit nevezik.

      A 12. században általánossá vált az a meggyőződés, hogy minden tudománynak vannak
bizonyítást nem igénylő alapelvei, regulái, csak éppen különbözőképpen hívják ezeket: a
retorikában loci communesnek, a dialektikában maxima propositiónak, a geometriában theorémának,
a zenében axiómának, a filozófiában vagy etikában pedig általános kijelentésnek.

     Az első és egyetlen egyértelműen eukleidészi mintát követő, more geometrico összeállított 12.
századi teológiai munka Nicolaus Ambianensis (Nicolaus de Amiens; †1203 után) Ars fidei
catholicae (Az egyetemes hit tudománya) című műve, amely a 12. század végén keletkezett és öt
könyvből      áll.    Az    első     könyv    (éppen      úgy,     mint    az Elemek első     könyve),
definíciókkal (descriptiones), posztulátumokkal (petitiones), valamint axiómákkal (communes animi
conceptiones) kezdődik, s tételekkel, valamint ezek bizonyításaival zárul. E rövidke írás a keresztény
hit egészét át kívánja fogni Isten természetétől és a világ teremtésétől fogva az inkarnáción és a
szabad akarat problémáján át egészen bizonyos eszkatológiai témákig. A mű célja apologetikus. A
szerző úgy gondolja, hogy az eretnekekkel és a mohamedánokkal kizárólag more
mathematicorum elrendezett racionális argumentáció segítségével vehető föl sikeresen – legalábbis
szellemi téren – a harc (Nicolaus von Amiens 1993: 76–120).

      Bizonyítást nem igénylő alapelvekre épülő jelentős teológiai munka volt Alanus ab Insulis (1120
körül–1203) 1179–1195 között keletkezett, de Nicolaus de Amiens munkáját megelőző Regulae
caelestis iuris (A mennyei jog szabályai) című írása is (Alanus de Insulis 1981: 97–226). Alanus
azonban sajátos módon alkalmazta az axiomatikus-deduktív modellt. Az írás elsődleges mintája
ugyanis nem Eukleidész és nem is Boëthius, hanem a Liber de causis volt, amely Proklosz Elementatio
theologicá-jára megy vissza, pontosabban ennek egy erősen rövidített s némiképp módosított arab
verziójára. A Regulae – ennek megfelelően – deduktív volt ugyan, ám nem axiomatikus, lévén a
regulák, az alapelvek egymásból levezethetők (Lohr 1986). Az axiomatikus-deduktív és a deduktív
módszer kettősségét maga Proklosz tudatosan alkalmazta: az Elementatio theologica szerkezete
deduktív, az Elementatio physicae-é pedig deduktív-axiomatikus (Geréby 1997: különösen 325–327).

      A szövegek deduktív felépítésének modellje a 12. század végétől meglehetősen elterjedt volt a
nyugati filozófiában. Így épült föl például Petrus Pictaviensis (1130 körül–1205) Szentenciák című
műve, majd a 12–13. század fordulóján keletkezett pszeudohermetikus Liber XXIV philosophorum (24
filozófus könyve; ismeretlen szerző műve), Adamus Pulchrae Mulieris (virágkora 13. század első fele)
De intelligentiis című műve, valamint később Aegidius Romanus (1243 körül–1316) Theoremata de
esse et essentia (Tételek a létről és a lényegről), és Theoremata de corpore Christi (Tételek Krisztus
testéről) című műve. A 14. században Thomas Bradwardinus (kb. 1290–1349) De causa Dei (Isten
ügye) című hatalmas teológiai munkája, valamint más írásai is geometriai mintát követtek.

3.4.12. Petrus Lombardus A szentenciák négy könyve
A 12. század második felének legnagyobb hatású teológiai szövege, Petrus Lombardus (1100 körül–
1160; 1159 Párizs püspöke) A szentenciák négy könyve (Sententiae in IV libris distinctae) című műve
azonban nem axiomatikus-deduktív, és még csak nem is deduktív felépítésű volt. A szentencia műfaj
az egyházatyák autoritatív kijelentéseinek (auctoritates) gyűjteményeiből alakult ki. Az ilyen
gyűjtemények (újkori elnevezéssel: florilégiumok) alapvetően gyakorlati szükségleteket elégítettek ki.
A kéziratok nehéz hozzáférhetősége, a számuk szűkös volta, a pergamen és a másolt könyv magas ára
miatt általános volt, hogy egy kötetben kívánták rögzíteni azokat a rövid, ám jelentősnek tartott
állításokat, amelyek az egyházatyák tanításait reprezentálták. Ezeket az állításokat valamilyen, eleinte
külsődleges (pl. alfabetikus vagy mnemotechnikai) szempontból összerendezték. A 12. századtól
fogva azonban ez az elrendezés már tartalmi szempontok alapján történt. Ezzel együtt
a sententia szó, amely korábban nézetet, vélekedést jelentett, egyre inkább azokra az állításokra
vonatkozott, amelyek igazságához nem férhet kétség.

      Petrus Lombardus műve négy könyvre, ezeken belül 182 tematikus egységre (distinctio) és a
distinkciók további fölosztásával 933 fejezetre tagolódik (Petrus Lombardus 1971–1981). A
szentenciák négy könyvének strukturális fölosztása Szent Ágoston által bevezetett fogalmi
megkülönböztetéseken alapul. A keresztény tanításról című művében Ágoston különbséget tesz a
dolgok és a jelek, továbbá az élvezetre és a használatra való dolgok között. Ezt a két fogalompárt
figyelembe véve Petrus Lombardus művének első könyve Istennel foglalkozik, a második a teremtett
világgal, a harmadik Jézus Krisztussal, a negyedik pedig a szentségekkel. A mű a középkori egyetemek
teológiai fakultásán a 13. századtól egészen a reformáció koráig alaptankönyv volt. Ez részben átfogó
és átlátható struktúrájának köszönhető, részben Petrus Lombardus önálló elemzéseinek, részben
pedig annak, hogy a szerző nem kísérli meg valamennyi probléma megoldását, hanem számos
kérdést nyitva hagy. A szentenciák négy könyvéhez írott későbbi kommentárok – a műben tárgyalt
problémák komplexitása miatt – nemcsak a középkori teológia, hanem a középkori filozófia
tanulmányozásának is elsőrendű forrásai.

3.4.13. Arisztotelész-recepció Párizsban a 13. század elején
A 12. században latinra fordított szövegek eljutottak a század nagy oktatási központjaiba, így
Chartres-ba, Bolognába, Salernóba, Párizsba és Oxfordba. Úgy tűnik, hogy Párizsban, a filozófia és
teológia szempontjából legfontosabb központban Arisztotelész természetfilozófiája és metafizikája a
századfordulón már az oktatás részét képezhette, mivel ezeknek a felolvasását 1210-ben és 1215-ben
megtiltották. A századforduló táján keletkezett és fönnmaradt szövegek azt mutatják, hogy az
arisztotelészi műveket (amelyek értelmezése gyakran nehézségekbe ütközött) nem önmagukban
olvasták, hanem mindenekelőtt Avicenna írásaival együtt, amelyeket kommentárnak tekintettek
Arisztotelészhez.

      1210-ben egy zsinat Párizsban elítélte az akkor már halott Amalricus de Bena mester tizennégy
követőjét (a források szerint: „amalrikánusok”), akik közül tizet máglyán elégettek a város falain kívül.
A zsinat további rendelkezéseket is hozott. Ezek között szerepelt az, hogy a David de Dinanto mester
írásait tartalmazó füzetkéket adják át az adott év karácsonyáig Párizs püspökének és égessék el.
Továbbá: kiközösítés terhe alatt „tilos Párizsban nyilvánosan vagy titokban felolvasást tartani
Arisztotelész természetfilozófiai könyveiből, valamint az ezekhez fűzött kommentárokból”
(Chartularium 1889: 70).

      Ez utóbbi rendelkezésekről nem tudjuk, hogy volt-e közük az amalrikánusokkal kapcsolatos
eljáráshoz és döntésekhez. Amalricus nézetei a rendelkezésre álló információk szerint ugyanis nem
Arisztotelészhez, hanem Johannes Scotus Eriugenához álltak közel, és az isteni immanenciával, az
Istennel ebben az életben való egyesülés lehetőségével, az üdvtörténet rendjével, valamint a
kegyelem és a szentségek elfogadásának szükségességével voltak kapcsolatosak.

      A görögül is tudó David de Dinanto (†1214 körül) lefordított és értelmezett arisztotelészi
természetfilozófiai szövegeket. A legkarakterisztikusabbnak és egyben legveszélyesebbnek tartott
tanítása azonban („Isten azonos az első anyaggal”) nem arisztotelészi, hanem sztoikus gondolat, s
David valószínűleg Calcidius Timaiosz-kommentárjából vette (Calcidius 2003: 586–588).

      Az eljárásban jelentős szerepe volt Robertus de Curceto (Robert de Courçon; 1155/60–
1219) teológus magiszternek, aki 1215-ben (pápai legátusként) a párizsi egyetem artes és teológiai
fakultása oktatási rendjével kapcsolatos rendelkezésében – módosított formában – megismétli a
korábbi zsinati határozatot. Az artes fakultáson „tilos felolvasást tartani Arisztotelész metafizikájából
és természetfilozófiájából, a róluk írott összegzésekből (summe de eisdem), továbbá David de Dinant
mester, az eretnek Amalricus és a hispániai Mauritius elméletéből.” (Chartularium 1889: 78–79).

     Nem tudjuk, hogy ki volt a hispániai Mauritius. Lehetséges, hogy a 13. század elején Toledóban
élő Mauritius archidiakónussal azonos, aki – a 12. század végén működő Dominicus Gundissalinushoz
hasonlóan – jelentősen előmozdította a toledói fordításirodalmat (Burnett 1994: 106).

      A fenti rendelkezéseknek (de különösen a másodiknak, ami az egyetemi curriculumot
szabályozza) a filozófiatörténet-írás nagy jelentőséget tulajdonított. A tiltások ugyanis az újonnan
lefordított arisztotelészi és arab szövegek jelentős részét érintették, és látványosan kifejezésre
juttatták azt, hogy ezek a szövegek nem minden tekintetben konzisztensek a keresztény tradícióval.

      Ki kell azonban emelni a rendelkezésekkel kapcsolatban, hogy Robertus statútuma kizárólag
Arisztotelész természetfilozófiájára és metafizikájára vonatkozott, és nem érintette az arisztotelészi
logika és etika oktatását, amit Robertus a statútumában megerősített. Nem tiltotta továbbá az
említett művek tanulmányozását és önálló traktátusok írását hozzájuk kapcsolódóan (ahogyan azt
hamarosan látni fogjuk), csak a fölolvasásukat. Ez azt jelentette, hogy ezek a szövegek hivatalosan
nem képezték a tananyag részét. A tiltás továbbá lokális volt. 1229-ben például a toulouse-i egyetem
– el kívánván csábítani a sztrájkoló párizsi magisztereket és diákokat – azzal kecsegtette őket, hogy a
Párizsban tiltott irodalmat itt az oktatás során értelmezhetik, illetve tanulmányozhatják (Chartularium
1889: 131). S nem utolsó sorban: a rendelkezéseket valószínűleg nem tartották be. Rogerus Bacon
(Roger Bacon; 1214/20–1292/94) 1267-ben azt írta, hogy nem egészen harminc éve tartanak
fölolvasásokat Arisztotelész természetfilozófiájából, s tudjuk, hogy az 1240-es években ő maga is
előadásokat tartott Párizsban Arisztotelész természetfilozófiai műveiről és metafizikájáról (Roger
Bacon 1905(?): 12; Crowley 1950: 22–26; Van Steenberghen 1966: 143).

      Robert de Courçon rendelkezései Párizsban formálisan 1255. március 19-ig álltak fenn, amikor
az artes fakultás az új statútumában előírta az addig tiltás alá eső szövegek oktatását.

3.4.14. Averroës Arisztotelész-kommentárjai
Arisztotelész metafizikája és természetfilozófiai művei nem kizárólag az artes fakultás filozófusaira
hatottak. A század 30-as éveitől kezdve a teológusok egyre növekvő számban idézték teológiai
munkáikban ezeket a szövegeket (Callus 1943: 231). A teológusok – valamint az artes magiszterek –
interpretációit is befolyásolták azonban az Arisztotelész-kommentárok. Mint már említettük,
Arisztotelészkommentárnak tekintették a korban Avicenna műveit, később pedig megismerték – az
Avicennát számos kérdésben erőteljesen bíráló – Averroës kommentárjait (lásd még 3.4.18.).
Averroës példája jól mutatja, hogy nem csupán az Arisztotelész-szövegek értelmezése jelentett
komoly problémát a nyugati iskolákban a 13. században, hanem az ezekhez fűzött kommentárok
értelmezése is.

      A „latin averroizmus” hosszú időn át a késő középkori – s ezen belül is főként a 13. századi –
filozófia historiográfiájának kulcsszava volt. A nyugati gondolkodók, a „latinok” averroizmusát
egyrészt a monopszichizmus tézisével kapcsolták össze (egyetlen értelem van az egész emberi
fajban), másrészt pedig – a hittételek és a filozófiai állítások konzisztenciájának problémájával (erről,
valamint az egyetemi artes magiszterek oktatási kompetenciájának kérdéséről lásd még 3.6.).

      A jelenlegi ismereteink szerint legkorábbi latin szöveg, amelyben Averroës nevével
találkozhatunk, 1225 körül keletkezett (De anima et de potentiis eius [A lélek és képességei]; Gauthier
1982a: 3–55). A szöveg szerzője a hét szabad tudomány ismeretlen magisztere. A szerző 1225 táján
már ismerte Averroësnek mind Arisztotelész De animájához, mind pedig Metafizikájához írott nagy
kommentárját.

      A szerző – Avicennával szemben – azt a lélekfilozófiai álláspontot képviseli, hogy a cselekvő
értelem az emberi lélek képessége, s nem a lélektől elkülönült szubsztancia (intelligencia vagy
angyal; Gauthier 1982a: 51–52). Ezt az álláspontot Averroës Arisztotelész-kommentárjával támasztja
alá. Azt az Averroësnek tulajdonított Arisztotelész-értelmezést, hogy a cselekvő értelem a lélek
képessége és nem a lélektől elkülönült szubsztancia, „első averroizmusnak” nevezik a
szakirodalomban.

     A nyugati filozófusok és teológusok több mint két évtizeden át úgy gondolták, hogy Averroës így
értelmezte Arisztotelész De animáját. Ez az értelmezés megtalálható többek között a párizsi teológus
magiszter, Guillelmus Alvernus (Guillelmus Parisiensis; Guillaume d’Auvergne;1180/90–
1249) műveiben, aki a De universo című (A világegyetem; 1233–1235) írásában Averroëst a
„legnemesebb filozófusnak” nevezte (De universo II–IIae, c. VIII.; Guillelmus Alvernus 1674: Vol I.
851C). A fiatal Roger Bacon szerint pedig – Arisztotelészt is beleértve – az összes filozófus közül
egyedül Averroës képviseli azt a (Bacon szerint egyébként tarthatatlan) álláspontot, hogy a cselekvő
értelem a lélek képessége, és nem elkülönült szubsztancia (Salman 1937: 205–208). Ezt az averroësi
elméletet alkalmasnak tartották arra, hogy biztosítsa a lélek halhatatlanságát. Ha egyedül a cselekvő
értelem halhatatlan, s ez, miként Avicenna gondolja, elkülönült szubsztancia, akkor az emberi lélek
halhatatlansága veszélybe kerül, érvel például Guillelmus Alvernus. Ez a veszély azonban nem áll
fönn, amennyiben a cselekvő értelmet az emberi lélek egyik képességének tekintjük (Gauthier 1982b:
365).

      Averroës lélekfilozófiájának (azaz Averroës Arisztotelész-értelmezésének) az az értelmezése,
amely a későbbiek során általánosan elfogadottá vált a teológusok körében, csak 1250 után jelent
meg Albertus Magnus (1200 körül–1280) kölni kurzusai során, amelyeket Aquinói Tamás is látogatott.
Albertus Magnus ezekben az előadásokban azt állította, hogy Averroës szerint az emberi lélek
individualitása megszűnik a halál után. A későbbiekben egy ennél sokkal erősebb, az utókor által par
excellence „averroista”-ként ismert álláspont jelent meg 1252 körül a domonkos teológus Robertus
Kilwardby-nál (1215 körül–1279), valamint a ferences teológus Bonaventuránál (Johannes Fidanza;
1217–1274). Szerintük a Kommentátor úgy tartotta, hogy egyetlen potenciális értelem létezik csupán
(vagyis az egyes egyedekben nem létezik individuális gondolkodó lélek), ami – ahogyan Bonaventura
írja – „a lehető legcsúfabb” eretnek álláspont az emberi lélekkel kapcsolatban (Bonaventura 1885:
446). A Bonaventura-féle olvasatot fogadta el valamivel később Aquinói Tamás is a Szentencia-
kommentárjában, s ez az Averroësolvasat szolgált alapjául későbbi művei, köztük Az értelem
egysége (De unitate intellectus) Averroës-értelmezésének is (ehhez lásd Aquinói Szent Tamás 1993).
Annak ellenére, hogy 1250 után a monopszichizmust már összekapcsolták Averroës nevével, az
egyetemek artes fakultásain az 1260-as évekig a korábbi olvasat, az „első averroizmus” továbbra is
igen elterjedt volt.

3.4.15. A görög, arab és zsidó filozófiai hagyomány recepciója a
13. századi teológusoknál
A 13. század első felében a teológusok jelentős szerepet játszottak a görög, arab és zsidó filozófiai
hagyomány recepciójában. Alexander Halensis (1185 körül–1245) az első olyan ferences barát volt,
akinek katedrája lehetett a párizsi egyetemen, miután 1236-ban – megtartva katedráját, mint
teológus magiszter – belépett a ferences rendbe. Ő volt ezenkívül az első olyan teológus, aki Petrus
Lombardus Szentenciáit alaptankönyvként használta a teológia oktatása során (1220–1227
között; Glossa in quattuor libros sententiarum). A Glossa struktúrája Petrus Lombardus művét követi,
az egyes könyveken és distinkciókon belül azonban kérdéseket, quaestiókat tartalmaz. Ezek a
kérdések filozófusok álláspontját is tartalmazzák, s Alexander ezen belül is a leggyakrabban
Arisztotelészre hivatkozik, akit „a Filozófus”-nak nevez.

      A legfontosabb teológiai autoritások Alexander számára Szent Ágoston és Canterburyi Anzelm
voltak. Ágoston kitüntetett jelentőségű gondolkodó maradt Alexander működését követően az egész
ferences iskola számára. Alexander további jelentős művei az egyetemi disputáin
alapuló Quaestiones disputatae ’antequam esset frater’ (Azt megelőzően megvitatott kérdések, hogy
barát lett), valamint a Summa theologica vagy Summa fratris Alexandri voltak, amely azonban nem
teljes egészében tőle származik. Az Alexandertől eredeztetett „augusztiniánus” iskolát szembe
szokták állítani a későbbi tomista, arisztoteliánus és egyéb iskolákkal. Az augusztinizmust a következő
álláspontok jellemzik: lehetetlen, hogy bármely teremtett létező örökkévaló legyen; minden
teremtett létező anyagból és formából áll; a változás az anyagban jelenlévő rationes seminalesszal
magyarázható; a lélek és a képességei azonosak; az Istentől származó illumináció hozzásegíti az
embert a dolgok megismeréséhez (ezekhez a tézisekhez lásd még 3.5., 3.6., valamint 3.7.).

     Alexander Halensis a halála előtt nem sokkal lemondott a katedrájáról Johannes de Rupella
(Jean de la Rochelle; †1245) ferences teológus javára, aki csak rövid ideig taníthatott Alexander
utódaként. Ezt követően ezt a katedrát a párizsi egyetemen a ferencesek birtokolták.

       Azt, hogy Alexander Halensis megtarthatta az egyetemi katedráját 1236-ban, a már említett
jelentős teológus, Guillelmus Alvernus segítette elő, aki 1128–1249-ig párizsi püspök volt. Ő
biztosított katedrát az első domonkos teológus mesternek is a nagy párizsi egyetemi sztrájk idején.
Valószínűleg kedvelt figura volt a korban, mert még az általában rendkívül maliciózus Rogerus Bacon
is elismerően nyilatkozott róla (Moody 1975a: 6).

      Enciklopédikus fő műve – amely hét terjedelmes könyvből állt – a Magisterium divinale et
sapientiale (Teológiai és bölcseleti kézikönyv) címet viselte. Az első könyv, a De trinitate (A
szentháromság) előszavában Guillelmus elmondja, hogy az isteni dolgok háromféleképpen
ismerhetők meg: a prófécia, avagy kinyilatkoztatás, az engedelmesség, valamint „a bizonyítás és
vizsgálódás útján”. Az Istenre vonatkozó tudomány, ha az első két módon ismerjük meg, nem
tudomány, hanem ránk hagyományozott törvény, s egyaránt megfelel a művelt és a műveletlen
embereknek is. A harmadik mód azonban, amely „a filozófiát művelők” (philosophantes) megismerési
módja, a művelt embereket és nem a köznépet jellemzi (De trinitate, Prologus; Guillelmus Alvernus
1674: Vol II, Suppl. 1a). Guillelmus Alvernus szerint a filozófia művelése által válik az emberi lélek
ténylegesen és nem csak potenciálisan Isten képmásává (De trinitate, c. XXVI, Guillelmus Alvernus
1674: Vol II, Suppl. 35b).

      A filozófia művelése Guillelmusnál magában foglalta azt is, hogy – a számára legfontosabb
keresztény szerzők mellett, mint Szent Ágoston, Boëthius vagy Alanus ab Insulis – intenzív
párbeszédet és racionális vitát folytasson a Nyugaton újonnan megismert szerzőkkel. A legfontosabb
ezek közül Guillelmus számára Avicenna volt, akinek az álláspontját sok esetben nem különbözteti
meg Arisztotelészétől még akkor sem, ha ezek eltérnek egymástól. Guillelmus Avicenna metafizikáját
használta Isten létezésének bizonyításakor, az isteni természet meghatározásánál, a világ ontológiai
struktúrájának leírásánál (a dolgok létezésből és lényegből összetettek), valamint a lélekfilozófiában
is. Nem fogadta el azonban azt, hogy a dolgok – Avicenna leírásának megfelelően – szükségszerűen
áradnak ki Istenből, valamint azt sem, hogy Istenből először az első intelligencia jön létre, s csak
ennek közreműködésével a további intelligenciák. Habár Guillelmus az arisztotelészi lélekfilozófiát is
platonikus-avicenniánus módon értelmezte, a lélek egyediségével és a cselekvő értelem
természetével kapcsolatban eltérő nézeteket vallott, ahogyan ezt már a korábbiakban láttuk.
Részletesen érvelt továbbá amellett – ahogyan a század második felében több ferences szerző,
köztük Bonaventura is –, hogy bizonyítható a világ örökkévalósága, és nem pusztán hittétel, ahogyan
azt Aquinói Tamás gondolta később.

     Guillelmus nem csupán Averroëst nevezte „a legnemesebb filozófusnak”, hanem Avencebrolt is,
akivel kapcsolatban meg volt győződve arról, hogy keresztény. Avencebrol összekapcsolta az isteni
akaratot és az isteni Igét, amit Guillelmus átvett, és arra használt, hogy az Isten által teremtett dolgok
radikális kontingenciáját hangsúlyozza.

     Robertus Grosseteste, akit már említettünk Arisztotelész Nikomakhoszi etikájának fordítása
kapcsán, jelentős szerepet játszott Arisztotelész egyéb műveinek recepciója terén is. Grosseteste
rendkívül sokoldalú szerző volt: teológus, filozófus, politikus, természettudós, görög–latin fordító.
Nemcsak filozófiai, hanem teológiai szövegeket is lefordított görögből, amelyek közül külön említést
érdemel Pszeudo-Dionüsziosz Areopagitész-fordítása. A legfontosabb teológus és filozófus Robertus
számára – ahogyan a kor többi teológusa számára is – Ágoston volt. Robertus ennek megfelelően
augusztiniánus keretben kívánta kezelni mindazt a filozófiai ismeretet, amely az új szövegek ismertté
válásával elsajátíthatóvá vált. Két jellegzetes, Ágostontól származó elmélete az ideák azonosítása a
dolgoknak az isteni elmében lévő örökkévaló ősképeivel, valamint az illuminációelmélet volt.

    Robertus Grosseteste különösen fontos írása Arisztotelész Második analitikájához fűzött
kommentárja (1220–1235 között). A kommentár áttörést jelentett a szöveg értelmezése terén, s
Robertus legnagyobb hatású írása lett a középkorban.

3.4.16. A Második analitika
A Második analitikát lehetséges, hogy már Boëthius lefordította latinra, s talán még kommentálta is,
ezek a szövegek azonban – ha egyáltalán léteztek – nem maradtak ránk. A legkorábbi ismert latin
fordítás – ahogyan azt már említettük – Jacobus Veneticusé a 12. század első feléből, s valamivel
később, de még 1159 előtt egy bizonyos „Johannes” is lefordította a teljes szöveget. „Johannes”-nek
a fordításhoz fűzött prológusa, valamint Johannes Saresberiensis néhány megjegyzése
a Metalogiconban azt mutatja, hogy a szöveg értelmezése sokáig különös nehézséget jelentett.
Johannes, a fordító például utal rá, hogy a „francia mesterek”, bár ismerik Jakab fordítását, ezt nem
merik bevallani, annyira homályos számukra a szöveg (Aristoteles Latinus 1968: XLIV). Johannes
Saresberiensis szerint jó, ha a szöveg által támasztott nehézségek száma nem múlja fölül a mű
fejezeteinek a számát, s hozzáfűzi, hogy „ezért többen kijelentik, hogy a nehezen érthetőség hibája a
fordítótól ered, mert a könyvet nem pontosan fordította le számunkra” (Johannes Saresberiensis
1929: 171, 919d; 2003: 202).

      A Második analitika a tudományos ismeret mibenlétét másként írja le, mint a nagy hatású
Ágoston, akinek a mintája a hét szabad tudomány rendszere volt. Arisztotelész számára ugyanis a
tudomány modellje Eukleidész geometriája, melynek axiomatikus-deduktív modelljét a 12. században
ismerték és alkalmazták a teológiában. Az Elemekhez hasonlóan a Második analitika is azt mutatta
meg a középkori szerzőknek, hogy hogyan épül föl egy tudományos szöveg és mi jellemzi a
tudományos érvelést. Ezt azonban az Elemektől eltérő módon tette. Az Elemek a tudomány
fölépítésének, a propozíciók tipizálásának, valamint a bizonyításnak az egyik lehetséges, több
középkori szerző szerint mintaszerű rendjét mutatta meg. A Második analitika azonban
metateoretikus fejtegetéseket tartalmazott arról, hogy miként épül föl egy olyan szigorúan
tudományos elmélet, amelynek mintája a matematika, s mi jellemzi a tudományos elmélet
princípiumait és a bizonyításokat.

      Arisztotelész szerint a bizonyításokat, amelyek révén bizonyos ismerethez, tudáshoz jutunk, az
jellemzi, hogy nem elégszik meg annak rögzítésével, hogy egy adott tényállás fennáll (quia), hanem a
dolog okát tárja föl, vagyis azt is megmondja, hogy az adott tényállás miért áll fönn (propter
quid). Arisztotelész szerint az összes olyan tudomány az első alakzatba tartozó szillogizmusokat
használ a bizonyításai során, amely valóban tudományos magyarázatra törekszik. Ez azért van így,
mert a tudományos konklúziók univerzális állító kijelentések, ilyenek azonban csak az első alakzat
első módozatában, a Barbarában dedukálhatók. Arisztotelész ezzel összefüggésben azt írja a Második
analitika I, 14-ben (79a 17), hogy a számára paradigmatikus matematikai tudományok az első
alakzatba tartozó szillogizmusokat használnak bizonyításaik során. Ez azonban nyilvánvalóan nem
igaz, ahogyan ezzel egyébként – ahogyan ez az Első analitikából kitűnik – maga Arisztotelész is
tisztában volt.

     Robertus Grosseteste kommentárja azonban azt mutatta, hogy a tizenharmadik században
egyáltalán nem találták problematikusnak az axiomatikus-deduktív modell és a szillogisztikus
bizonyító érvelés összekapcsolását. Robertus szerint az első alakzat első módozata az, amelynek
révén a leginkább teszünk szert tudásra. Ezen állítás igazságát mindenekelőtt az jelzi – írja –, hogy „a
matematikai tudományok, amelyek a leginkább tudományosak, a bizonyításaik során [...] az első
alakzat első módozatát használják”. Ennek pedig az az oka, folytatja, hogy a propter quid bizonyítás
révén teszünk szert a leginkább tudásra, márpedig a propter quid bizonyítások az említett
módozatban vannak (Robertus Grosseteste 1981: 199). Albertus Magnus gyakorlatilag ugyanezt
állítja a kommentárjában, hasonlóan Aquinói Tamáshoz és más későbbi szerzőkhöz (Albertus Magnus
1890: 88).

      Nem meglepő ezek után, ha a tudásnak a középkor számára oly fontos, ám racionálisan oly
nehezen áttekinthető területén, mint a teológiában – a tradicionális irodalmi műfajok és formák
használata mellett is – a 13. század során egyre elterjedtebb lett az az álláspont, hogy a teológia
axiomatikus tudomány, s princípiumai a hittételekkel azonosak. A hittételek kiválóan megfelelnek a
tudományos alapelvek iránt támasztott valamennyi arisztotelészi követelménynek, azaz első elvek,
nyilvánvalóan igazak, közvetlenek (vagyis bizonyíthatatlanok), adekvátak az adott tudomány
vonatkozásában, ismertebbek és előbbiek a konklúzióknál, továbbá okai a konklúzióknak.

      Guillelmus Altissiodorensis (Guillaume d’Auxerre; 1140 körül–1231) filozófiai szempontból
legfontosabb teológiai művében, a Summa aureában (1215–1229 között keletkezett) azt írja, hogy
Isten ismerete, ami a hittel azonos, nem más, mint az alapelvek ismerete. Ahogyan tehát abban az
alapelvben – írja Guillelmus –, hogy minden egész nagyobb a részénél (Eukleidész, I. könyv, 8.
axióma; Euklidész 1983: 47), fölfedezzük azt az okot, amelynél fogva megértjük ezt az elvet, s
megértéséhez nincs szükségünk semmi másra, így a hívőnek sincs szüksége másik okra ahhoz, hogy
egy adott hittartalom igazságát elfogadja. A hittételek a hit önmaguknál fogva ismert (per se
nota) alapelvei, s ha ez nem így lenne, és a teológiának nem lennének ilyen alapelvei, akkor a teológia
nem volna tudomány (Guillelmus Altissiodorensis 1980–1987: Liber tertius, tr.3, c.1, q.1.).

3.4.17. Logikai összefoglaló művek a 13. században
A 13. század közepén több átfogó logikai kézikönyv is született. Ezek tartalmazták a logica vetus és
a logica nova anyagát a standard arisztotelészi, boëthiusi és porphürioszi szövegek alapján, s
ezenkívül olyan fejezeteket is, amelyek a terminusok sajátosságaival foglalkoztak. A legnépszerűbb
közülük az a logikai kézikönyv volt, amelyet eleinte Tractatus, később pedig Summulae,
vagy Summulae logicales néven ismertek (Petrus Hispanus 1972). Ezt az írást a hagyomány
meghatározó része annak a Petrus Hispanusnak tulajdonította, aki 1276–77-ben XXI. János néven
pápa volt. Ennek a Petrus Hispanusnak tulajdonítanak továbbá egy szünkategorematikus
terminusokkal foglalkozó szöveget is, amelyet nagy valószínűséggel a Tractatus szerzője írt
(Syncategoreumata; Petrus Hispanus 1992). A Tractatus (s következésképpen a Syncategoreumata)
szerzőjének kiléte azonban mind a mai napig vitatott, mivel megfontolásra érdemes érvek szólnak
azon régi tradíció mellett is, amely e szerzőt Domonkos-rendi barátnak tekinti (D’Ors 1997–2003;
ezzel szemben: Tugwell 1999).

      A Tractatus hat olyan értekezést tartalmaz, amely a logica antiqua anyagára vonatkozik (Tract.
I–V; és VII.), s további hatot, amely a terminusok sajátosságaival foglalkozik (Tract. VI., és VIII–XII.). A
terminusok szemantikai funkciójával kapcsolatos elemzések – a logica antiqua körébe tartozó anyag
kifejtése mellett – más logikai kézikönyvekben is megtalálhatóak. Néhány fontos kérdésben azonban
eltér a szerzők álláspontja. Lambertus például (Lambert de Lagny; korábban – valószínűleg tévesen –
Lambert d’Auxerre-rel azonosították; vö. De Libera 1981) a Tractatus szerzőjéhez hasonlóan
megkülönbözteti a terminusok természetes szuppozícióját (suppositio naturalis) az akcidentális
szuppozíciójuktól (Logica vagy másként Summa Lamberti: Lamberto d’Auxerre 1971: 208; Petrus
Hispanus 1972: 81). Ez a megkülönböztetés az oxfordi Guillelmus de Shyreswoodnál (William of
Sherwood; 1200/10 körül – 1266/72 körül), s általában az oxfordi logikai szövegekben nincs jelen,
ami – egyéb eltérések mellett – a párizsi és az oxfordi logikai tradíció divergenciájára utalhat
(vö. William of Sherwood 1983; lásd még 3.10.5. és 3.10.7.). Bizonyos értelmezések szerint a két
párizsi egyetemhez köthető szerzőnél, Lambertusnál és Petrus Hispanusnál a természetes szuppozíció
a terminusok propozicionális kontextustól független sajátosságát jelenti. Ha ez így van, akkor a
jellemző párizsi álláspont szerint egy adott terminus a propozicionális kontextustól függetlenül is
rendelkezhet alapvető szemantikai tulajdonságával, a szuppozícióval, az oxfordi tradíció szerint
azonban nem.

      Az oxfordi és a párizsi tradíciók közötti divergenciára utal Roger Bacon 1250 körül, valószínűleg
Oxfordban keletkezett logikai összefoglaló munkája, a Summulae dialectices (másként: Summulae
super totam logicam) is. Bacon művében olyan sajátos szemantikai álláspont jelenik meg, amelyet
kizárólag ő és William of Sherwood fogadott el ebben az időben (Braakhuis 1977: 118–119). Eszerint
egyetlen terminus sem referálhat egyazon értelemben a létező és a nem létező dolgokra (Roger
Bacon 1940: 277), ami a „természetes szuppozíció” elutasításának tekinthető. Bacon ugyanakkor
sokat köszönhetett a párizsi egyetemnek, s ezért a párizsi premodista grammatika hatása éppen
annyira jelen van a műben, mint az oxfordi logikáé (a modista és terminista logika különbségéhez
lásd 3.10.5.).

3.4.18. Egyetemek, oktatási formák, műfajok
Az egyetem a nyugati civilizáció terméke, ehhez hasonló intézményt sem a görögrómai, sem pedig az
arab világ nem hozott létre. Az európai egyetemek a különböző 12. századi iskolákból alakultak ki, s a
13. századtól a felsőfokú oktatás reprezentatív intézményei lettek Európában. A filozófia és a teológia
szempontjából a két legfontosabb egyetem a 13. században Párizs és Oxford volt. Az egyéb korai
egyetemek közül Bologna a jogtudomány, Salerno és Montpellier pedig az orvostudomány területén
volt kiemelkedően jelentős.

     A középkori egyetemek legfontosabb jellemzője az, hogy olyan testületek voltak, amelyeket a
mesterek és a diákok az érdekeik védelmében hoztak létre. Ezeknek a testületeknek tisztségviselőik
és alkalmazottaik voltak, szabályozták az oktatás rendjét, valamint ügyeltek arra, hogy megfelelő
számú és színvonalú mester végezze az oktatási feladatokat, és megfelelő színvonalú fokozataik
legyenek. Biztosították továbbá autonómiájukat a világi hatóságokkal, valamint a helyi egyházi
hatalommal szemben, amennyiben a tagjaik közvetlenül a pápa joghatósága alatt álltak. E
testületeket a magiszterek és a diákok testületének (universitas magistrorum et scolarium), vagy a
diákok testületének (universitas scolarium) hívták. Az első modell Párizsból, a második pedig
Bolognából származott, s a későbbi egyetemek valamilyen formában ezeket követték.

     Ez a testületi jelleg az intézmény egyik aspektusát jelentette. Magát a felsőoktatási intézményt
azonban – más oktatási intézményekhez hasonlóan – a 13. században a leggyakrabban studiumnak
hívták. A század folyamán megjelent a studium generale kifejezés is. A generale (általános) jelző
jelentésével kapcsolatban hosszú viták folytak. Az egyik jellegzetes álláspont szerint a generale arra
vonatkozik, hogy az adott intézmény nemcsak egy adott helyről, hanem mindenhonnan fogadott
hallgatókat (szemben a studium particularéval). Egy másik álláspont szerint az általánosság
elsősorban az oktatott tárgyakra vonatkozott. Létezik továbbá olyan nézet is, hogy az említett iskolák
általános, egyetemes jellege a „monarchia universalis” eszméjén alapult. A studium generale ennek
megfelelően olyan császári vagy pápai felsőoktatási intézmény, amelynek nemzetközi hallgatósága
van, és amelyben lehetséges a tudomány egészének az elsajátítása. Az ilyen oktatási központ a
császári vagy pápai autoritás egyetemességét fejezte ki.

     A 13. század végétől a studium generale legjellegzetesebb privilégiuma a helyi oktatási
intézményekkel szemben a más egyetemeken történő oktatás jogának a biztosítása volt a fokozatot
szerzett hallgatók számára (licentia ubique docendi). Ebben az időben egyre inkább elterjedt az a
nézet, hogy ezt kizárólag császári vagy pápai rendelkezés biztosíthatja egy adott iskola számára. Több
olyan egyetem is létezett azonban a középkorban (Oxford, Padova, vagy a bolognai egyetem orvosi és
artes fakultása), amelyeknek ezt a privilégiumát sohasem biztosította a császári vagy pápai hatalom.

     Az universitas (magistrorum et) scolarium, valamint a studium generale kifejezés is az
egyetemre vonatkozott a középkorban, az első azonban azt a korporációt jelölte, amely az intézmény
működését, egységét és autonómiáját biztosította, míg a második magát az oktatási intézményt, a
hozzá tartozó iskolák összességét. A két kifejezés csak a 15. századtól vált szinonimává.

     Az egyetemek – szemben a korábbi iskolákkal – nagy intézmények voltak, több iskolát
összefogtak, és jelentős számú – nemzetközi – hallgatósággal rendelkeztek. Az egyetemeken több
diszciplína oktatása folyt, s a 13. századtól kezdve megjelentek azok az adminisztratív egységek,
amelyeknek a keretében egy adott diszciplína oktatását megszervezték. Ezeket – a 12. században
sajátos módon „tudomány” jelentésben használt facultas kifejezés alkalmazásával – fakultásoknak,
karoknak kezdték nevezni. A középkori egyetemek karai közül az úgynevezett artes fakultás (amely a
nevét a hét szabad tudományról, a septem artes liberalesról kapta) olyan tudásanyag elsajátítását
segítette elő, amely lehetővé tette a magasabb fakultások valamelyikén (kánonjogi, orvosi, teológiai)
történő továbbtanulást. Ritka volt azonban a középkorban az olyan egyetem, ahol valamennyi kar
megtalálható volt. Mindazonáltal általános volt az, hogy az artes fakultás mellett még legalább egy
magasabb kara volt az intézménynek. A fakultások az egyetemi testületen belül jelentős
autonómiával rendelkeztek, csakúgy, mint az egyetemi nemzetek.

     Az egyetemi nemzetek (nationes) az egyetemi hallgatók (s időnként az oktatók) származási
helyüknek     megfelelő      szerveződései      voltak.    A    nemzetek       választott   képviselőit
Bolognában consiliariusoknak,                Párizsban            prokurátoroknak (procuratores) vagy
rektoroknak (rectores) hívták. A rektor később az artes fakultás valamennyi nemzetének a
prokurátorok által választott feje lett, majd az egész egyetem vezetője. Oxfordban az egyetem
vezetője a kancellár volt (cancellarius), aki – ettől eltérően – Párizsban a püspök képviselője és nem
tagja az egyetemnek. A kancellár a korai jelentős jogosítványai közül a tanítás jogának (licentia
legendi, licentia regendi) az adományozását a hatalmát megnyirbáló konfliktusok után is megtartotta.
      Az egyetemi professzorokat magiszternek, doktornak vagy professzornak (magister, doctor,
professor) nevezték. A magiszter alapvetően címet jelentett, s abból, hogy valaki birtokolta a címet,
nem    következett     az,   hogy   ténylegesen    oktatási     tevékenységet   végzett.   Az   egyetemi
dokumentumokban ennélfogva megkülönböztetik a ténylegesen oktató magisztereket (magistri actu
regentes) a címet birtokló, ám oktatási tevékenységet nem folytató magiszterektől (magistri non
regentes). A magiszteri fokozat mindkét esetben az oktatásra följogosító licentia birtoklását
jelentette, amihez meghatározott tanulmányok elvégzésére, valamint vizsgák letételére volt szükség.
A licentiával rendelkező jelöltet a magiszterek testületébe a tényleges oktatás megkezdését jelző
ünnepi ceremónia, az inceptio alkalmával vették föl. A magisztereket a középkorban gyakran az
általuk művelt tudomány megjelölésével nevezték meg. Így például a hét szabad tudomány
magisztereit, a filozófusokat magister artiumnak hívták, a teológusokat pedig magister sacrae
paginaenak.

      A középkori egyetemeken a baccalaureusok (baccalarii) azok a tanulmányaik késői szakaszában
lévő egyetemi hallgatók (studentes, scolares, discipuli) voltak, akik megszerezték a jogot arra, hogy
részt vegyenek az oktatásban. A baccalaureusnak nem minden egyetemen kellett külön vizsgát
letennie ahhoz, hogy baccalaureussá váljék.

      Az egyetemi magisztereket és a hallgatókat klerikusoknak tekintették (clerici), ami egyrészt azt
jelentette, hogy tanult emberek voltak (litterati), szemben a tanulatlan laikusokkal (laici illitterati),
másrészt azonban azt is, hogy a klerikusok privilégiumai illették meg őket. Így egyházi joghatóság alá
tartoztak, s nem alkalmazhattak velük szemben kényszert a világi hatóságok. Az egyetemi
magiszterek privilégiumai azonban nem foglalták magukban az oktatás és kutatás teljes szabadságát,
mivel a helyi egyházi hatalom vagy a pápa kontrollt gyakorolhatott az oktatott tartalmak fölött
(lásd 3.6.3., valamint 3.9.1.).

      Az oktatás a középkori egyetemeken a curriculumban meghatározott szövegek fölolvasására és
magyarázatára épült. Ez annyira alapvető tevékenység volt a középkori egyetemeken, hogy a
„fölolvasni” ige az „oktatni” szinonimájaként szerepel számos szövegben. A „licentia legendi” sem
egyfajta oktatási tevékenységre jogosított föl, hanem általában az egyetemeken való oktatásra egy
adott tudományterületen. A „fölolvasni” tulajdonképpeni értelemben azt jelentette, hogy a magiszter
olyan szövegeket értelmezett, amelyek tekintélyét általánosan elismerték. Az oktatás során valóban
fölolvasták az értelmezésre váró szöveg egyes szakaszait, aminek oka részint az lehetett, hogy az
adott mű sok esetben nem állt rendelkezésére valamennyi hallgatónak, részint pedig az, hogy az
értelmezés az egyszerű szómagyarázattal vette kezdetét. Az értelmezés (expositio) a szöveg elemi
grammatikai       értelmezésétől (littera) halad     a        szöveg    közvetlen     jelentésének     a
megragadásához (sensus), ami a gyakorlatban a szöveg parafrázisát jelenti, vagy lefordítását arra a
nyelvre, amit a hallgató ért (Glorieux 1968: 108). A szöveg mélyebb jelentésének (sententia), a szerző
által közölni kívánt tartalomnak (intentio auctoris) a megértése az értelmezés legmagasabb szintje.
     A lectiónak kétféle típusa volt: a rendes és a különleges (lectio ordinaria, lectio extraordinaria,
avagy lectio cursoria). A rendes lectiókat meghatározott időpontokban és meghatározott helyen, a
fakultás vagy az adott egyetemi nemzet iskolájában tartották, a különleges lectiókat azonban nem.
Idővel a különleges lectiók tartalmi szempontból is különböztek a rendes fölolvasásoktól (Rashdall
1936 I: 433–434). A különleges lectiókat ugyanis a szövegek futólagos értelmezésére tartották fönn
(innen a cursorie meghatározás), s nemcsak a magiszterek, hanem a baccalaureusok is tartottak ilyen
fölolvasásokat. Sőt, a gyors, a mélyebb problémákat elkerülő szövegmagyarázat (legere cursorie,
legere extraordinarie) a baccalaureusok egyik legfontosabb feladata lett az egyetemeken. A kurzus
szó is innen származik, mivel a cursus arra a szöveganyagra vonatkozott, amelyet meghatározott időn
belül értelmeznie kellett a baccalaureusnak (Weijers 1987: 330).

     A lectio mellett az oktatás másik alapvető formája a középkori egyetemeken a disputa
volt (disputatio). A disputa nem pusztán oktatási forma és módszer volt a középkori egyetemeken,
hanem része volt a vizsgának is. A disputa egy vagy több kérdés (quaestio) meghatározott formában
történő megvitatását jelentette. Kérdéseket a lectiók során is megvitattak (már a 12. században),
alapvetően akkor, amikor az értelmezésre kerülő szövegben meghatározott problémák merültek föl,
amelyek eltérő interpretációkra adtak alkalmat. A 12. század második felében a kérdések
megvitatása, a disputa különvált a lectiótól, s az egyetemeken a magiszter egyik legfontosabb
feladata lett a disputák vezetése.

     A disputáknak két típusa volt: a rendes (ordinaria), valamint a quodlibet-disputa (quodlibet;
disputatio de quolibet). Rendes disputákra meglehetősen gyakran, hetente vagy kéthetente került
sor. A disputa során tárgyalt problémát (a quaestiót) a mester határozta meg, s azt nyilvánossá tették
a karhoz tartozó valamennyi iskolában. A disputának meghatározott dramaturgiája volt, s a magiszter
mellett két hallgató is (általában baccalaureusok) fontos szerepet játszott benne, az opponens,
valamint a respondens.

     Az első ülés során a magiszter a problémával kapcsolatos ellentétes álláspontokat ismertette és
elemezte. A respondens az elhangzottak alapján előadta a probléma ideiglenes megoldását, amit az
opponens ellenérvekkel támadott meg. Az opponenes ellenvetéseire a respondens válaszolt, amire
ismét az opponens ellenérvei következtek, majd a respondensnek az ülést lezáró válaszai. A második
ülés alkalmával (erre a következő napon, vagy néhány nappal később került sor, s valószínűleg csak az
adott mester hallgatói vehettek részt rajta) a magiszter az első ülés anyaga alapján előadta a
megoldását a problémára (solutio, determinatio), s megcáfolta a tézisének ellentmondó
ellenvetéseket.

     A fenti dramaturgia a teológiai fakultásra volt jellemző, az artes fakultásokon a 13. században
általában egynapos logikai gyakorlatokat tartottak. A logikai kérdéseket, amelyeket megvitattak,
Párizsban szofizmáknak (sophismata) hívták, függetlenül attól, hogy valóban téves következtetésekről
volt szó, vagy bármilyen egyéb, a logikával összefüggő problémáról. A sophismata kifejezést átvitt
értelemben a „probléma”, kérdés, nehézség értelmében is használták, s a 14. században ennek
megfelelően sophismata physicaliáról, vagy sophismata naturaliáról is beszéltek. Ezek azokat a
természetfilozófiai kérdéseket jelölték, amelyek megvitatásra kerültek az artes fakultáson
(lásd 3.10.5.; Weisheipl 1964: 178–181).

     A quodlibet-disputák során tetszőlegesen fölvetett kérdéseket vitattak meg. Az első quodlibet-
disputát a párizsi egyetem teológiai fakultásán tartották az 1230-as évek körül. A quodlibet-disputa
alapvetően abban különbözött a rendes disputáktól, hogy azon akárki részt vehetett (olyanok is, akik
nem tartoztak az egyetemhez) és fölvethetett bármilyen problémát. Efféle alkalmakra a rendes
disputáknál jóval ritkábban került sor, évente mindössze kétszer: egyszer ádvent második hetében,
egyszer pedig a nagyböjt harmadik vasárnapján. P. Glorieux szerint a quodlibet-disputa leginkább egy
mai sajtókonferenciához hasonlítható: a jelenlevők közül bárki föltehetett bármilyen kérdést, a
magiszternek pedig jogában állt megtagadni a választ, habár ezzel a joggal a magiszterek általában
nem éltek (Glorieux 1968: 130). Egyebekben a quodlibet-disputa hasonlóan zajlott, mint a rendes
disputák.

     A középkori filozófiai és teológiai szövegek jelentős része a középkori egyetemeken tartott
szövegértelmező kurzusok vagy disputák auktorizált vagy valamelyik jelenlévő által rögzített írásos
változata (ehhez lásd 3.7.). A középkori szerzők által írt egyéb szövegek is gyakran kapcsolódtak az
oktatáshoz.

     Az egyetemi oktatásban a lectiók a fölolvasásra kerülő szövegekhez fűzött kommentárok voltak.
A kommentár műfaját a középkori szerzők azonban elsősorban nem a gyakorlat során ismerték meg,
hanem Boëthiusnak az újplatonikus kommentárirodalomra jelentős mértékben támaszkodó
Arisztotelész- és Porphüriosz-értelmezéseiből, valamint később Averroës kommentárjaiból.

     Averroës filozófiai művei (melyeken kívül számos orvosi, teológiai, jogtudományi és
asztronómiai műve maradt fenn) jelentős részben kommentárok Arisztotelész műveihez: a
középkorban a latinok számára ő „a Kommentátor”. Az arab filozófus háromféle kommentárt írt,
különböző pedagógiai célokat tartva szem előtt: nagy kommentárt (commentarium magnum),
közepes kommentárt (commentarium medium), s rövid parafrázist (epitome). Az averroësi nagy
kommentár fontos jellegzetessége, hogy Averroës kisebb szakaszokra osztja az Arisztotelész-
szöveget, s e szakaszokat önállóan kommentálja.

     A quaestio formában írt középkori kommentároknak mindazonáltal nem létezik előképe, ezek a
szövegeket mélyebben elemző lectiók gyakorlatából alakultak ki.

     További jellemző középkori műfaj volt a megvitatott kérdés (quaestio disputata), valamint
a quodlibet-kérdés (quaestio de quolibet). Ezek a quaestiók a disputák során elhangzott teoretikus
anyagból keletkeztek. Egy részük reportatio formájában maradt fenn, más részüket a magiszter a
disputát követően összerendezte, alkalmasint kibővítette és publikálta. A quaestio fölépítése a
disputáéhoz hasonlóan a probléma fölvetésével kezdődik. Ezt követően olyan érveket olvashatunk,
amelyek a szerző álláspontjával ellentétesek, s amelyek rendszerint valamilyen autoritásra
támaszkodnak (obiectiones; általában a „videtur quod” frázis vezeti be). Ezt követik azok az
argumentumok, amelyek a szerző álláspontját támasztják alá (opposita; általában a „sed
contra” frázis vezeti be). Az egész quaestio legfontosabb része a megoldás (solutio; corpus;
determinatio; általában a „respondeo dicendum quod” frázis vezeti be): a szerző itt fejti ki saját
álláspontját az adott problémával kapcsolatban. Az utolsó szakasz erre a megoldásra támaszkodik: a
szerző megválaszolja azokat a problémákat, amelyeket a quaestio elején található ellenvetések
vetettek föl (ad obiectiones). Az itt vázolt szerkezet a kérdés klasszikus formája: természetesen
gyakoriak az ettől való kisebb-nagyobb eltérések. A 14. században a quaestiók rendkívül bonyolult és
kifinomult struktúrával rendelkeztek, amit alapvetően a tárgyalásra kerülő probléma természete
határozott meg. Ezzel párhuzamosan az egyes quaestiók szövege hosszabb lett, miközben a tárgyalt
problémák száma – például a Szentencia-kommentárokban, amelyek ebben az időben gyakran
quaestio formában írt kommentárok voltak – jelentősen csökkent (lásd 3.7.1.).

     A középkor reprezentatív műfaja továbbá a summa. A középkori summa szerzője a mű tárgyát
képező tudománnyal kapcsolatban rendelkezésre álló valamennyi ismeret szisztematikus
összegzésére törekszik. Ismerünk grammatikai summákat, logikai summákat és teológiai summákat
is. A különböző summák struktúrája eltérő. Petrus Helias 12. századi grammatikai summája, a Summa
super Priscianum például a Priscianus szövegéhez írott kommentárt egyesíti a grammatika
tudományának szisztematikus ismertetésével. Aquinói Szent Tamás híres Summa theologiae-je pedig
(lásd 3.5.8.) rövid quaestio formában írt articulusokból épül föl, amelyeket Tamás kérdésekbe
rendezett, s a kérdések tematikus összessége alkotja a mű három fő részét.

     A fenti reprezentatív műfajokon kívül számos egyéb szövegtípus is megtalálható a középkori
filozófiai és teológiai irodalomban. Főként a 12. században voltak jellemzőek a filozófiai allegóriák,
amelyeknek a mintái olyan klasszikus allegorikus és enciklopédikus művek voltak, mint például
Martianus Capellának a hét szabad tudományról szóló De nuptiis Philologiae et Mercurii libri IX című
műve. A korábbiakban említettük a more geometrico, valamint a prokloszi mintára írt deduktív
filozófiai és teológiai műveket (lásd 3.4.11.). Jelentős középkori szerzők írtak továbbá dialógusokat,
mint például Johannes Scotus Eriugena, Anzelm, Abaelardus, Guillelmus de Conchis, Raymundus
Lullus, Guillelmus de Ockham vagy Nicolaus Cusanus, mindazonáltal a dialógus – talán azért is, mert
Platón műveit közvetlenül alig ismerték – viszonylag kisebb súllyal szerepel a középkori filozófiai és
teológiai irodalomban.
3.4.18. Egyetemek, oktatási formák, műfajok



3.5. Aquinói Szent Tamás
3.5.1. Fiatalkor, tanulmányok

3.5.2. A létező és a lényeg

3.5.3. Összetett szubsztanciák

3.5.4. Az egyediség alapelve (principium individuationis)

3.5.5. Az univerzálék és a lényeg önmagában vett szemlélete

3.5.6. Egyszerű szubsztanciák

3.5.7. A létezés és a lényeg valóságos különbözősége

3.5.8. Tamás első párizsi magisztériuma és itáliai tartózkodása (1256–1268). A teológiai
summák

3.5.9. Tamás második párizsi magisztériuma

3.5.1. Fiatalkor, tanulmányok
Tamás valószínűleg 1224-ben vagy 1225-ben született Roccaseccában, apjának, Landulfnak a Róma és
Nápoly között található várában. Landulf kilenc gyermeke közül Tamás volt a legfiatalabb. A kor
szokásainak megfelelően öt-hat éves kora körül felajánlották Istennek (oblatura), azaz a közeli Monte
Cassino-i bencés apátságba vitték, ahol a rend regulájának megfelelően élt, s alapfokú oktatásban
részesült (Torrell 1993: 1–6). Nem tudjuk, tett-e szerzetesi fogadalmat, bár erre lehet, hogy nem is
volt szükség, mert az oblatura a kor felfogása szerint – feltételesen és időlegesen – fogadalomnak
számíthatott (Weisheipl 1974: 12–13; Torrell 1993: 7).

     Tamás 1239 tavaszán – II. Frigyes császár és IX. Gergely pápa katonai konfliktusával
összefüggésben – elhagyta Monte Cassinót, s Nápolyba utazott, hogy az ottani, a császár által 1224-
ben alapított egyetemen (studium generale) tanuljon. A nápolyi évekből (1239–1244) két mesterének
a nevét ismerjük: egy bizonyos Martinus mester tanította grammatikára és logikára, Petrus de
Hibernia pedig természetfilozófiára (Torrell 1993: 9–10).

      Arisztotelész metafizikájának és természetfilozófiájának (beleértve a lélekfilozófiát is) az
oktatása nem volt mindenütt zavartalan a 13. század első felében. Ezt mutatja az időszak egyik
legjelentősebb egyetemén, Párizsban formálisan 1255-ig érvényben levő lokális tilalom is
(lásd 3.4.13.). A szicíliai királyság fennhatósága alatt álló területeken nem tudunk efféle
korlátozásokról. II. Frigyes császár palermói udvara, valamint a nápolyi egyetem (főként a
jogtudomány és a retorika területén) a tudományos élet jelentős centruma volt ebben az időben
(Haskins 1924: 242–271; 1929: 124–147).

      A korszak egyik legjelentősebb fordítója, Michael Scottus 1220 szeptemberében lépett II. Frigyes
szolgálatába (Gauthier 1982b: 332–333). Korábban lehetséges, hogy a toledói katedrális
iskolamestere (magister scholarum) volt. Toledóban Michael Scottus munkássága annak a fordítói
tradíciónak a részét képezte, amely a görög, arab és zsidó tudományosság jelentős műveit tette
olvashatóvá és megismerhetővé a latin Nyugat számára (lásd 3.4.10.). Valószínűleg már 1220 előtt jól
ismerte Avicenna, Averroës és Al-Bitrogi műveit, valamint – arab fordításban – Arisztotelészt is, s már
ekkor jelentős előrehaladást érhetett el a műveik fordítása terén (Burnett 1994: 102–110). Miután
egy 1225 körül írott szöveg idézi Averroës Arisztotelész De animájához, valamint Metafizikájához
fűzött nagy kommentárjának általa készített latin fordítását, ezek a fontos kommentárok – az
Arisztotelész-szövegek fordításával együtt – már ezt megelőzően elkészülhettek. Valamivel később,
de még 1230 előtt pedig olyan fontos természetfilozófiai munkák, valamint a hozzájuk fűzött
averroësi kommentárok fordítása is rendelkezésre állt, mint a Fizika és Az égbolt (Gauthier, 1982b:
331–334).

     Meglehetősen elterjedt az a vélekedés, hogy – elsősorban Petrus de Hibernia révén – Tamás
már Nápolyban megismerkedhetett Averroës Arisztotelész-kommentárjaival vagy azok némelyikével.
Ez a rendelkezésünkre álló információk alapján nem bizonyítható (Torrell 1993: 10–11), ám – az
Averroës-fordítások kronológiáját, valamint a nápolyi intellektuális közeget figyelembe véve –
éppenséggel lehetséges.

      A Nápolyban töltött évek Tamás életútja szempontjából valószínűleg legjelentősebb eseménye
a Domonkos-renddel történő találkozás volt. A rendet nem sokkal korábban alapította egy ágostonos
kanonok, Dominic Guzman. Ez volt az első olyan rend, amely céljához, az eretnekek megtérítéséhez
az igehirdetés valamennyi formájára fölhatalmazást kapott, s amely regulákkal szabályozta és
kifejezetten elősegítette a rend egyes tagjainak tanulmányait. E tanulmányokat elsőrendű
fontosságúnak tekintették a domonkos célok megvalósítása szempontjából. A rend működése nem
volt helyhez kötött, s így Nápolyban is igen korán megjelentek a domonkos barátok.

      Tamás valószínűleg 1244 áprilisában csatlakozott a domonkosokhoz (Torrell 1993: 12). A kolduló
rendhez történő csatlakozás a testvérei és az anyja (Landulf 1242-ben vagy 1243-ban meghalt) élénk
ellenállását váltotta ki. Ők korábban azt remélték, hogy Tamásból Monte Cassino-i bencés apát lehet.
Tamást ezért 1244 májusában, amikor a Domonkos-rend generálisának kíséretében Párizsba tartott,
hogy további tanulmányokat folytathasson, két testvére egy kisebb császári csapat támogatásával
fogságba ejtette, s Roccaseccába hurcolta. A legenda szerint a testvérei még egy „csodaszép – a
prostituáltak módján fölékesített – lányt” is beküldtek a szobájába, amikor aludt. Bár Guillelmus de
Tocco szerint Tamás olyan testi gerjedelmet érzett a lány láttán, amit korábban – az eszének
alávetve (sub ratione subjectum) – mindig féken tudott tartani, végül egy izzó fahasábbal mégis
sikerült elűznie a fiatal lányt (Guillelmus de Tocco 1968: 41; Bernardus Guidonis 1968: 136).

     1245 őszén Tamás Párizsba utazott, ahol állítólag Albertus Magnus tanítványa lett. Vitatott,
hogy Tamás – domonkos szerzetesként – beiratkozhatott-e ekkor a párizsi egyetem artes fakultására
vagy sem, s hallgathatott-e teológiát Albertus Magnustól vagy sem (Torrell 1993: 28–36; Weisheipl
1974: 37–38). Akárhogyan is, Tamás – amikor Albertus Magnust a domonkos rend nagykáptalanja
azzal bízza meg, hogy studium generalét alapítson Kölnben – Alberttel együtt Kölnbe utazik.
Nagyjából ez lehet pappá szentelésének ideje is (Torrell 1993: 34).

      A legendák megemlítik, hogy Albertus Magnus Kölnben meglepődött Tamás képességein. Ez azt
mutatja, hogy ezekkel a képességekkel korábban nem volt tisztában (Weisheipl 1974: 41). Úgy tűnik
azonban, hogy Tamás nem volt különösebben jó kommunikátor. Erre utal az a híres legenda, amely
szintén Guillelmus de Toccótól származik. E szerint a domonkos barátok Kölnben „hallgatag
ökörnek” (bos mutus) hívták Tamást. Ez – ha igaz – meglehetősen bántó lehetett Tamás számára,
hiszen hallgatag és visszafogott természete mellett még rendkívül testes voltát is kifigurázták.
Guillelmus de Tocco mindenesetre hozzáfűzi, hogy nem tudták a barátok, ez a hallgatag ökör milyen
nagyot bődül majd a későbbiekben, s a próféciát később megismétli, ezúttal Albertus szájába adva
(Guillelmus de Tocco 1968: 44–46).

     Tudjuk, hogy Tamás Kölnben Albertus előadásait hallgatta – többek között – Pszeudo-
Dionüsziosz Areopagitész De divinis nominibus (Az istennevek) című művéről, valamint
Arisztotelész Nikomakhoszi etikájáról. Az előbbi írásos változata éppen Tamás (legendásan
olvashatatlan) kézírásával maradt ránk, mint reportatio.

      Lehetséges, hogy Tamás a kölni iskolában már mint baccalaureus biblicus (cursor
biblicus) működött, s az lehetett a feladata, hogy az értelmezésre kerülő bibliai szövegek előzetes
értelmezését adja. A cursor biblicus elnevezés arra utal, hogy a szöveg parafrázisa ebben az esetben
még nem elmélyült, hanem inkább felületes, „futólagos”.

      1252-ben Tamást a rend generálisa – Albert ajánlására – Párizsba küldte. Itt Tamás
– baccalaureus sententiariusként – Petrus Lombardus A szentenciák négy könyve című művét
magyarázta (lásd 3.4.12.). Mint baccalaureus sententiariusnak (ami a baccalaureus biblicusként
eltöltött időszakot követte az egyetemi szabályozás szerint) lehetősége volt a teológus magiszteri
posztra pályázónak arra, hogy baccalaureus formatusszá váljék, s ezzel a mester asszisztenseként
részt vegyen annak disputáin (Glorieux 1968: 93–99).

     1252 nyarán Tamás rendkívül fiatal volt még ahhoz, hogy néhány éven belül a teológia
magisztere váljék belőle. Albertus Magnus például (akinek kifejezett ajánlására került most ide) a
negyvenes éveiben járhatott, amikor 1245-ben teológus magiszter lett.

      A domonkosok 1217 szeptembere óta voltak jelen Párizsban, 1218-ban megalapították a Saint
Jacques rendházat, amely az 1260-as évek elejére tekintélyes épületegyüttessé növekedett a Szajna
bal partján. Az 1220–30-as években a Saint Jacques-ban élő szerzetesek száma átlagosan száz körül
volt, s az egyetem teológushallgatóknak tekintette őket. Az 1229-es nagy egyetemi sztrájk idején
Rolandus Cremonensis elfoglalta a párizsi egyetem akkori tizenkét katedrájának egyikét, ez volt a
domonkosok első katedrája az egyetemen. Még ebben az időben belépett a rendbe egy további
teológus magiszter is, amivel a rend katedráinak száma kettőre nőtt. Ez a későbbiekben komoly
konfliktusokat okozott a világi magiszterekkel, akik gyakran ellenségesek voltak a kolduló rendekkel (a
domonkosok mellett a ferences rendi magiszterekkel) szemben.

      Tamás Párizsba érkezésekor a mestere, Elias Brunet éppen katedrája megtartásáért folytatott
küzdelmet, miután az egyetem világi magiszterei egy 1251-es statútumban úgy rendelkeztek, hogy az
egyes rendek csak egy-egy magiszterrel képviseltethetik magukat a teológiai fakultáson. Ez
nyilvánvalóan a domonkosok ellen irányult, hiszen nekik 1230 óta két katedrájuk volt. Brunet-t a
másik domonkos magiszterrel, valamint a kar ferences magiszterével együtt 1253-ban az egyetem
testülete kiközösítette, s ezt fönntartotta egészen addig, amíg a kiközösítettek a magiszterek, de
legalábbis saját karuk három magisztere előtt esküt nem tesznek a statútumok tiszteletben tartására.
Ez a rendelkezés (habár a pápa néhány hónap múlva érvénytelenítette) magát Tamást is érintette,
tudniillik a magiszterek megtiltották azt is, hogy a kiközösített mester baccalaureusa oktasson, hacsak
maga is esküt nem tett az említett módon. Nem tudunk róla, hogy Tamás, illetve Brunet teljesítették
volna az említett feltételeket.

      A világi magiszterek és a szerzetesek csatározásai Tamás baccalaureusi működésének évei alatt
olyan hevessé váltak, hogy időnként már fizikai erőszakra is sor került. „Nem vagyunk biztonságban
sehol és semmikor, házunkat ezért a király éjjel és nappal, mint ostromlott várat, fölfegyverzett
íjászokkal folyamatosan őrizteti”, írja az orléans-i konventhez intézett levelében Humbertus, a
Domonkosrend generálisa Párizsból (Chartularium 1889: 312).

      A kolduló rendek és a világi magiszterek vitájában Tamás 1256-ban a Contra impugnantes Dei
cultum et religionem (Az Isten tiszteletét és a szerzetesrendeket támadók ellen) című írással foglalt
állást. Az írás válasz volt Guillaume de Saint-Amour De periculis novissimorum temporum (A legújabb
idők veszélyei) című, a kolduló rendeket élesen támadó rövid traktátusára. Tamás válasza 1256
szeptembere és októbere között keletkezett. Guillaume írását ekkor már egy kardinálisokból álló
bizottság vizsgálta a pápa megbízásából. A vizsgálat eredményeképpen IV. Sándor a művet elítélte, s
elrendelte példányainak elégetését.

      Tamás azonban már ezt megelőzően, 1256 elején megkapta az engedélyt a teológiai fakultáson
való oktatásra (licentia in theologiae facultate docendi), s 1256. március 3-a és június 17-e között
megtörténhetett az inceptiója is (Weisheipl 1974: 96; Torrell 1993: 75). Az inceptio kezdetet,
valaminek – jelen esetben a magiszteri feladatok ellátásának – a megkezdését jelenti. Inceptio már a
12. századi iskolákban is létezett. Valamivel később, a középkori egyetemeken az inceptio olyan
ünnepélyes oktatási rendezvény volt, amelynek során az új magiszter hivatalba lépett azzal, hogy
megkezdte feladatai ellátását (az inceptio disputát és előadást is tartalmazott), továbbá felvételt
nyert a ténylegesen oktatási feladatokat ellátó magiszterek testületébe. Az inceptio keretében került
sor az inceptor székfoglaló előadásának a megtartására (ezt principiumnak hívták). Tamás inceptiója
föltehetőleg zavaros körülmények között zajlott. A pápa 1256. június 17-én kelt levelében
fölháborodottan ír arról, hogy az egyetem egyes magiszterei és diákjai „semmirekellő módon
szembehelyezkedtek azokkal, akik a barátok előadásait, disputációit és beszédeit meg kívánják
hallgatni, valamint azokkal is, akik jelen kívántak lenni szeretett fiunk, Aquinói Tamás
testvér inceptiójánál” (Chartularium 1889: 321).

    Sententiariusként Tamás – mint már említettük – Petrus Lombardust magyarázta: e
magyarázatokból keletkezett első terjedelmes összefoglaló műve, A szentenciák négy könyvének
magyarázata (Scriptum super libros sententiarum).

3.5.2. A létező és a lényeg
A nagy Szentencia-kommentár mellett azonban ebben az időben Tamás – egyebek mellett – írt egy
rövid összefoglalót (A létezőről és a lényegről [De ente et essentia]: a továbbiakban DEE) a Saint
Jacques-ban élő testvérek számára, amelyben a kurrens metafizika és logika legfontosabb
szakkifejezéseit kívánta értelmezni, s megpróbált röviden összefoglalni és megoldani néhány –
akkoriban alapvetőnek tekintett – metafizikai problémát.

      A kis írás – bár Tamás nem a széles közönségnek szánta – rendkívül népszerű lett a
későbbiekben. Ez részben valószínűleg annak köszönhető, hogy tömör, ám tárgyát mégis teljes
egészében áttekintő mű, részben pedig annak, hogy tartalmazza a tamási metafizika olyan alapvető
fogalmait és állításait, amelyek Tamás későbbi munkássága során sem módosultak lényegesen. A
kritikai kiadás szerkesztői a szöveg 165 teljes és 16 töredékesen fönnmaradt kéziratát sorolják föl, s
1660-ig 27 nyomtatott kiadását ismerjük (Thomas de Aquino 1976: 322–335). Az írást sokan
kommentálták a későbbiekben, egészen a 20. századig (lásd például Roland Gosselin 1926: 49–205;
újabb kommentár: Kenny 2002: 1–50).

     A létező és a lényeg alapvető fogalmak Tamás szerint: ezek azok, írja a DEE elején Avicennára
hivatkozva, „melyeket elménk elsőként felfog” (Aquinói Szent Tamás 1990: 55).

      Avicenna Metafizikája (Liber de Philosophia Prima sive Scientia Divina) az egész szövegre
jelentős hatást gyakorolt. A Metafizika Avicenna filozófiai enciklopédiájának, a Shifának a része volt,
amely parafrázisszerű kommentárokat tartalmazott Arisztotelész műveihez, s a 12. század második
felében fordították latinra (lásd 3.4.10.).

     Az essentia terminust már az egyházatyák is használták, és természetesen tisztában voltak vele,
hogy – amiként a görögben az úszia szó etimológiailag összefügg a létigével – úgy a latin essentia is.
Szent Ágoston a De civitate Dei XII, 2-ben megjegyzi, hogy a létige infinitivusából
származó essentia terminust az ő idejében vezették be, hogy ne hiányozzék a görög úszia latin
megfelelője. Habár általában is használja a „létező”, „dolog” megfelelőjeként, az essentia nála
elsősorban teológiai terminus volt, s azért alkalmazta előszeretettel Istenre (summa essentia), mert a
latin substantia terminus (a görög hüpokeimenon megfelelőjeként) arra referál, ami alá van vetve az
akcidenseknek, s ez utóbbi Istenre nem igaz (De trinitate 5.2.3; 7.5.10). A 12. századi teológusok
között a nagy hatású Petrus Lombardus a terminus ágostoni használatát követi A szentenciák négy
könyvében, ami alapvetően meghatározta a későbbi teológiai szóhasználatot.

     A 12. század elején ugyanakkor az univerzáléprobléma kapcsán megjelent az az elmélet, amely a
univerzálékat a dolgok anyagi lényegével azonosította. Eszerint egy adott fajhoz tartozó individuumok
lényege azonos, a különbözőségük az akcidenseik különbségeire vezethető vissza. Ez az elmélet a
század elején viszonylag népszerű volt, de Johannes Saresberiensis szerint az 1150-es évek vége felé
„már senki nem vallotta” (Johannes Saresberiensis 1929: 93; 875a; 2003: 128; lásd 3.3.5.).

      Avicennánál és annak latin fordításában mindazonáltal hasonló megközelítéssel találkozunk, bár
nyilvánvaló, hogy semmiféle összefüggés nem volt a 12. század eleji nyugati realista szerzők és
Avicenna között. Avicenna szerint „a létezés vagy az essentiája révén (miként ‘embernek lenni’, az
ember esetében), vagy akcidentálisan illet meg egy dolgot (miként Pétert az, hogy fehér)” (Avicenna
Latinus 1977: 65). Az essentia e felfogás szerint a létező lényegi (nem akcidentális) tulajdonságainak
összességével azonos. Az ember esetében ilyen tulajdonság az, hogy ember, míg egy adott emberi
lénynek például az a tulajdonsága, hogy fehér, nem lényegi, hanem akcidentális tulajdonsága.

      Az essentia teszi lehetővé, hogy a különböző dolgokat a szubsztancia kategóriáján belül
különböző osztályokba soroljuk. Miután az essentia alapvetően meghatározza azt, hogy egy
ténylegesen létező dolog milyen lényegi tulajdonságokkal rendelkezik, Avicenna szerint minden dolog
az essentiája révén az, ami. „Azt állítjuk, írja Avicenna, hogy mindannak, ami létezik, van essentiája,
amelynek révén az, ami, s amelynek révén szükségszerű, s amelynek révén létezéssel bír” (Dicemus
ergo quod omne quod est essentiam habet, qua est id quod est, et qua est eius necessitas, et qua est
eius esse; Avicenna 1508: 3vb; Thomas de Aquino 1976: 321).

      A dolgoknak azonban nemcsak lényegi tulajdonságaik vannak, hanem akcidentális
tulajdonságaik is. Ezek a járulékos tulajdonságok – e felfogás szerint – magának a dolognak a létezése
szempontjából irrelevánsak, hiszen függetlenek attól, hogy az adott dolog a szubsztancia kategóriáján
belül mely genusokhoz és speciesekhez tartozik.

      Tamás is ezen a vágányon halad. A lényeget azért nevezzük essentiának, írja, „mert a létező
általa és benne birtokolja a létezést” (essentia dicitur secundum quod per eam et in ea ens habet
esse; Aquinói Szent Tamás 1990: 56; Thomas de Aquino 1976: 370, 51–52).

      A DEE-ben Tamás célja az, hogy az essentiájuk különbözőségével írja le a létezők különböző
típusait. Ennek kapcsán három olyan kérdést vizsgál, amelyek az essentiával kapcsolatos fogalmak
tisztázását célozzák. A három kérdés a következő: 1. milyen értelemben használjuk a létező és a
lényeg kifejezést, 2. mi módon van meg a lényeg a különböző dolgokban, 3. hogyan viszonyul a
lényeg „a logikai fogalmakhoz”, tudniillik a genus, a species és a differentia fogalmához (Aquinói Szent
Tamás 1990: 55; Thomas de Aquino 1976: 369). Ez utóbbi három logikai fogalom Porphüriosz
prédikábiléi közül való, s az tünteti ki őket a többi közül, hogy ezek alkotják a definíciót.

      A DEE első része (a szöveg folyamatos, a fejezetbeosztás az egyes kiadásoknál eltérő) a
„létező” (ens) kétféle értelmének megkülönböztetését, valamint egy rövid fogalmi szótárt tartalmaz,
amelyben az essentia szinonimái szerepelnek. Ez utóbbi azt mutatja, hogy azok, akiknek számára az
írás készült, nem voltak (teljességgel) tisztában az essentia szó jelentésével, legalábbis az említett
avicenniánus metafizikai használatban.

      A „létező” szó Tamás szerint egyrészt a tíz kategóriába tartozó valóságosan létező dolgokra
(szubsztanciákra és akcidensekre) referál, másrészt viszont – ettől eltérő használatában – mindarra,
„amiről állító kijelentés tehető, még akkor is, ha az valójában semmi” (Aquinói Szent Tamás 1990:
55). A „létező” ebben a második értelemben Tamás értelmezése szerint „az állítás igazságát jelöli”. Itt
azokról az állító kijelentésekről van szó, amelyek valaminek a meglétét igaz módon állítják, még akkor
is, ha az illető dolog valóságosan nem létezik. Tamás mindkét példája erre utal: a vakság (a látás
hiánya) a szemben van, a tagadás ellentétben van az állítással. Hamis állító kijelentések esetén
azonban (pl. „Aquinói Szent Tamás a Fulham balösszekötője volt”) egyáltalán nem mondhatjuk, hogy
az, aminek létezését állítjuk, létezik vagy létezett (még ha csak valamilyen gyenge értelemben is).

      Miután nem állíthatjuk mindenről, amiről igaz állító kijelentés tehető, hogy valóságosan is
létezik, Tamás szerint az esse szóval etimológiai kapcsolatban álló essentia szót kizárólag az első
értelemben vett létezőből vesszük. A negációnak és a privációnak nincs essentiája, még ha valamilyen
értelemben léteznek is. Az essentia szinonimája a DEE szerint a quidditas (a mibenlét, az, amit a dolog
definíciója jelöl), a quod quid erat esse (arisztotelészi kifejezés: az, ami által valami az, ami, a magyar
„mivolt” szó pontosan adja vissza), a forma (az egyes dolgok meghatározottsága), a natura (a dolog
természete, amit az értelmünk segítségével megragadhatunk). Ezek a rokon értelmű kifejezések
megegyeznek abban, hogy mindegyik olyasvalamit jelöl, ami – a porphürioszi struktúrának
megfelelően – az egyes nemekbe és fajokba sorolható dolgokban közös. Az essentia, írja Tamás,
„szükségképpen valami közöset jelöl azon természetek számára, amelyek révén a létezők az egyes
nemekbe és fajokba sorolódnak” (oportet quod essentia significet aliquid commune omnibus naturis
per quas diuersa entia in diuersis generibus et speciebus collocantur). A lényeg ennélfogva általános
és nem partikuláris (vö. Aquinói Szent Tamás 1990: 56; Thomas de Aquino 1976: 369, 22–25).

3.5.3. Összetett szubsztanciák
A második kérdéssel kapcsolatban Tamás a szubsztanciákat és az akcidenseket, a szubsztanciákkal
kapcsolatban pedig az összetett szubsztanciákat (ezeknél az összetettség anyagból és formából való
összetettséget jelent) és az egyszerű (anyagtalan) szubsztanciákat vizsgálja. Az eljárása a következő:
először a szubsztanciákat vizsgálja, mert ezeket „abszolút és elsődleges módon” (absolute et primo
modo) mondjuk létezőnek, s következésképp „sajátosan és igazán” (proprie et vere) csak ezeknek van
lényegük, azután az akcidenseket, amelyeket pusztán „másodlagos módon és csak a szubsztanciák
vonatkozásában” (per posterius et secundum quid) nevezünk létezőnek. Ez teljességgel ésszerű. Ha
valamit kizárólag valami máshoz való viszonyában tudunk megismerni, méghozzá azért, mert a
létezésében ez utóbbitól függ, akkor mindenekelőtt célszerű fogalmat alkotnunk arról, hogy ez
utóbbira mi jellemző.

      A szubsztanciákon belül a vizsgálódást azonban nem a tökéletesebbekkel kezdi, mivel ezeknek a
szubsztanciáknak az essentiája „számunkra jószerével ismeretlen”. Az emberi megismerés Tamás
szerint általában is a számunkra ismert, érzékelhető dolgokból indul ki, s innen halad az absztrakt, az
anyagtól és az anyag feltételeitől független formák felé (lásd ehhez 3.5.7. keretes rész; Aquinói Szent
Tamás 1990: 55–57; Thomas de Aquino 1976: 369–370).

      Az összetett szubsztanciákkal kapcsolatban Tamás először azt a problémát veti fel, hogy vajon
ezeknek a létezőknek az essentiája, a lényege magában foglalja-e az anyagot és a formát is, és ha
igen, akkor vajon az essentia ezt az anyagból és formából álló összetételt jelöli-e, vagy az anyag és a
forma közötti viszonyt, vagy olyasmit, ami ezekhez hozzáadódik? A problémafelvetés és maga a
szöveg is rendkívül bonyolult, pedig meglehetősen egyszerű dologról van szó.

      Nyilvánvaló, hogy a fizikai létezők definícióját nem lehet megadni anélkül, hogy ne tartalmazna
olyan terminust, ami arra utal, hogy ezek anyagi dolgok. Miután a definíciójukhoz szükségképpen
hozzátartozik az anyagukra történő utalás, ezért – minthogy a definíció által kifejezett quidditas és
az essentia szinonimák – Tamás érvelése szerint az essentiájuk szükségképpen magában foglalja az
anyagukat is, nem csak a formájukat. Ha ez nem így volna, akkor a „természettudományos és a
matematikai definíciók nem különböznének” (Aquinói Szent Tamás 1990: 57; Thomas de Aquino
1976: 370, 16–17). Tamás itt ismét Avicenna álláspontját fejti ki (Avicenna Latinus 1980: 275, 74–
75: quidditas vero est ipsa compositio complectens formam et materiam).

3.5.4. Az egyediség alapelve (principium individuationis)
Mindez azonban fölvet egy további problémát is. A legkevésbé sem világos ugyanis, hogy miként
állíthatjuk ellentmondásmentesen egyrészt azt, hogy az essentia – mivel olyasvalamit jelöl, ami az
egyes nemekbe és fajokba sorolható dolgokban közös – általános, másrészt viszont azt, hogy
olyasvalamit jelöl, ami az anyagot és a formát is magában foglalja. Az összetett szubsztanciák ugyanis
térben és időben megjelenő egyedi dolgok, s azt, hogy egy adott fajon belül az egyes egyedek
numerikusan különböznek, Tamás szerint éppenséggel az anyaguk okozza. Az egyediség alapelve az
anyag, írja Tamás, ám anélkül, hogy érvelne e legkevésbé sem magától értetődő állítás mellett
(Aquinói Szent Tamás 1990: 58).

      Mit jelent ez pontosabban? A forma és az anyag az arisztoteliánus metafizikában olyan
princípiumok, amelyek az individuális szubsztanciákat alkotják. A forma aktualizálja az anyagot (per
formam enim, que est actus materie, materia efficitur ens actu et hoc aliquid; Thomas de Aquino
1976: 370, 31–32), annak azonban, hogy az egyes fajokba sorolható individuális létezők – alkalmasint
számos közös tulajdonságuk ellenére is – nem azonosak egymással, Tamás szerint – mint láttuk – nem
a forma, hanem az anyag az oka. Ezért ha azon az állásponton vagyunk, hogy az essentia „az anyagot
és a formát is magában foglalja”, akkor úgy tűnik, ebből az következik, hogy az essentia partikuláris,
és az univerzáléknak, az általános dolgoknak nincs definíciójuk, mivel az essentia az, amit a definíció
megjelöl. Ez azonban ellentmond annak, amit az essentiáról megállapítottunk, hogy tudniillik
általános, mivel olyasvalamit jelöl, ami az egyes nemekbe és fajokba sorolható dolgokban közös.

      Tamás megoldása az, hogy megkülönbözteti egymástól a „nem megjelölt” (non signata) és a
„megjelölt” (signata) anyagot. „Megjelölt anyagnak […] a meghatározott dimenziók alatt szemlélt
anyagot nevezem”, írja, s hozzáfűzi, hogy ez beletartoznék Szókratész definíciójába, „ha
Szókratésznek lenne definíciója”. Szókratésznek természetesen nincs definíciója, hiszen individuális
dolgokat nem tudunk definiálni. Az embernek viszont van definíciója, s ez – mint láttuk – éppenséggel
az essentiát, a dolog quidditasát jelöli. Minthogy az ember lényegénél fogva materiális létező, az
ember definíciója tartalmazza az anyagot, de nem a meghatározott dimenziók alatt szemlélt anyagot
(nem „ezt a csontot„vagy „ezt a húst”, írja példaként Tamás), hanem az ember nem megjelölt, nem
meghatározott anyagát, „a csontot és húst abszolút értelemben” (Aquinói Szent Tamás 1990:
58; Thomas de Aquino 1976: 371, 67–84).

      Itt Tamás – bár nem hivatkozik rá – ugyanazt a példát hozza, amit Arisztotelész az anyag és
forma különbözőségével kapcsolatban a Metafizika hetedik könyvében említ. „A teljes dolog, ami
létrejött, vagyis ez meg ez a forma ebben meg ebben a húsban és csontban: Kalliász és Szókratész. Ők
pedig anyaguknál fogva különböznek egymástól (hiszen az anyaguk különböző), formájukra nézve
pedig azonosak (hiszen a forma oszthatatlan)” (Metafizika Z, 8, 1034a 5–8; Arisztotelész 1992: 136). A
Tamásnál található álláspontot – hogy tudniillik az anyag az egyediség alapelve –, többen osztották a
kortársai közül, és sokan az arisztotelészi álláspont korrekt interpretációjának tartották.

Az 1277-es határozat (lásd 3.6.3.) több olyan állítást is elítélt, amely arra vonatkozott, hogy a dolgok
egyediségének princípiuma az anyag (vö. Hissette 1977; Redl 1987).

42 [96] Isten az egy fajhoz tartozó egyedeket anyag nélkül nem képes megsokszorozni.

43 [81] Isten nem képes több, ugyanahhoz a fajhoz tartozó intelligenciát alkotni, mivel az
intelligenciáknak nincs anyaguk.

Godofredus de Fontibus 1296-ban vagy 1297-ben keletkezett Quodlibetében (XII, q. 5) ezzel a két
tétellel kapcsolatban megjegyzi, hogy ezek még mindig nyitott kérdések, mivel többen is
egyetértettek velük.

110 [191]: A formák csak az anyag révén kaphatják felosztásukat.

Ez az állítás Tamásnál, Sigerus de Brabantiánál, Boëthius de Daciánál és másoknál is megtalálható
(Hissette 1977: 181–182).

(Az elítélő határozat számozása az általánosan elterjedt tematikus beosztás számozását követi.
Szögletes zárójelben szerepelnek a Tempier-féle listában szereplő sorszámok.)

     Bármilyen világosnak tűnik is Tamás álláspontja, mégis – ahogyan az egyediség alapjával
kapcsolatos későbbi vitákból kitűnik – súlyosan ellentmondásos. A megjelölt (meghatározott
dimenziók alatt szemlélt) anyag ugyanis a mennyiség kategóriájába tartozik. A mennyiség kategóriája
azonban akcidentális tulajdonságokra vonatkozik, ennélfogva a szubsztanciák egyediségét Tamás
olyasvalamivel magyarázza, ami akcidentális. A szubsztanciák egyediségét azonban – ahogyan például
Duns Scotus érvel később – nem lehetséges az akcidensek különbözőségével magyarázni, s az sem
lehetséges, hogy annak a legfőbb egységnek (unitas maxima) és ténylegességnek, aktualitásnak a
forrását, amely az individuum, olyan alapelvben találjuk meg, amely a sokféleség és potencialitás
forrása (lásd erről részletesebben 3.7.5.).

      További problémát jelent, hogy Tamás szerint az individuális dolgok essentiája különbözik a
fajok és a nemek essentiájától. Szókratész lényege például Tamás szerint annak alapján különbözik az
ember lényegétől, hogy „meg van jelölve” (signatum), míg ez utóbbi „nincs megjelölve” (non
signatum). Megjelölt volta – úgy tűnik – individuálissá teszi Szókratész lényegét, korábban azonban
láttuk, hogy az essentia Tamásnál definíció szerint olyasvalamit jelöl, ami közös a különböző
dolgokban, s aminek alapján e dolgokat a különböző fajokba és nemekbe tudjuk sorolni. Erre az
ellentmondásra nem tűnik kielégítő megoldásnak az (vö. Kenny 2002: 13–14), hogy minden
definíciónak megfelel egy essentia, ám nem minden essentiának felel meg definíció. Ugyanis – ha a
lényeg az, aminek alapján a dolgokat fajokba és nemekbe soroljuk – akkor minden essentiának meg
kell hogy feleljen egy definíció. Ez azért van így, mert a definíció éppen azt mondja meg, hogy mi az,
aminek alapján egy adott fajhoz és további genusokhoz tartozik egy adott dolog.

3.5.5. Az univerzálék és a lényeg önmagában vett szemlélete
Az összetett szubsztanciák lényegével és az egyediségük princípiumával kapcsolatos problémák
mellett Tamás az írás elején föltett harmadik kérdéssel is foglalkozik az összetett szubsztanciák
kapcsán. Ez a következő: hogyan viszonyul az összetett szubsztanciák lényege „a logikai
fogalmakhoz”, tudniillik a genus, a species és a differentia fogalmához? Tamás ebben az
összefüggésben foglalkozik az univerzáléproblémával is.
      A porphürioszi fán (lásd 3.3.5.) található speciesek és genusok, valamint a fa legalján található
individuumok és a legalsó species Tamás értelmezése szerint a megjelölésük (designatio) vagy
másként meghatározásuk (determinatio) módja tekintetében különbözik (a porphürioszi fán, mint
láthattuk, minden genus species is egyben, kivéve a legfölső genust, és minden species genus, kivéve
a legalsó speciest). Az individuumok megjelölése – mint már említettük – Tamás szerint a dimenziók
által meghatározott anyag révén történik, a speciesek és genusok meghatározása viszont a
különbség (differentia) révén.

     A species, a genus és a differentia ún. praedicabilék. A praedicabile jelentése: „az, ami állítható”.
A predicabilék predikátumtípusokat jelölnek, maguk azonban („species”, „genus”, „differentia”)
metanyelvi kifejezések, mivel nem közvetlenül a dolgokra, hanem a dolgokról alkotott fogalmainkra
vonatkoznak. Az efféle metanyelvi kifejezésekhez kapcsolódó mentális tartalmakat a 13. század
közepétől – szintén Avicenna hatására – másodlagos fogalomnak (secunda intentio) nevezték. Tamás
azért nevezi ezeket „logikai fogalmaknak”, mert értelmezése szerint a logika ezekkel a másodlagos
fogalmakkal foglalkozik.

      A középkorban azonban vita folyt arról, hogy mi is valójában a species és a genus: nyelvi entitás
és/vagy mentális entitás és/vagy ténylegesen létező dolog (lásd ehhez 3.3.5.). Tamás álláspontja
egyértelműnek tűnik, amennyiben azt állítja, hogy amikor definiálunk valamit (pl. „az ember eszes
állat”), akkor nem mondhatjuk, hogy a definiált dolog (esetünkben: az „ember”) két másik dologból,
az „eszesből” és az „állatból” van, ahogyan azt állítjuk, hogy az ember testből és lélekből van.
Kizárólag azt mondhatjuk, hogy az ember fogalma (intellectus) az állat fogalmából és egy lényegi
tulajdonságnak, az eszességnek a fogalmából áll össze, mint harmadik fogalom (Aquinói Szent Tamás
1990: 61; Thomas de Aquino 1976: 372, 201–210).

      Az a fogalom, amelyre azt mondjuk – a porphürioszi struktúrát szem előtt tartva –, hogy genus,
igaz módon állítható bármiről, ami az adott fogalom alá tartozik. Az „állat” („animal”) predikátum
például ilyen. Igaz módon állíthatjuk például a Fulham balösszekötőjéről vagy a szomszéd „Tigris”
névre hallgató kutyájáról. Az „állat” fogalom azonban azért állítható a Fulham balösszekötőjéről és
Tigrisről Tamás értelmezése szerint, mert meghatározatlan módon és egészként jelöli őket és azt
a speciest, amelyhez tartoznak. Abból, hogy az „állat” szó az egész lényegüket megjelöli, azért nem
következik Tamás szerint az, hogy a Fulham balösszekötőjének és Tigrisnek azonos lenne a lényege,
mert a genus egysége meghatározatlan, indifferens egység, ellentétben a species egységével, amely
meghatározott (Aquinói Szent Tamás 1990: 61; Thomas de Aquino 1976: 373, 223–227).

      Az, ami megszünteti a genus meghatározatlanságát a species vonatkozásában, nem más, mint
a differentia, a különbség. A Fulham balösszekötője esetében a differentia, a fajalkotó különbség az
eszesség, ami azt a fajt, amelyhez például a Fulham balösszekötője is tartozik, megkülönbözteti az
állat genushoz tartozó egyéb fajoktól, például attól a fajtól (kutya), amelyhez Tigris tartozik. Tamás
a genust, a differenciát és a speciest – mint fogalmakat – a ténylegesen, valóságosan létező dolgok,
valamint az őket alkotó arisztotelészi princípiumok analogonjának tekinti: „[…] a genus,
a differencia és a species analóg a matériával, a formával és az összetett szubsztanciával a
természetben, jóllehet nem azonosak” velük (Aquinói Szent Tamás 1990: 61; Thomas de Aquino
1976: 372, 195–198).

     A fentiekből is látható, hogy Tamás szerint a genus és a species: fogalmak, és nem valóságos
dolgok, habár az analogonjuk megtalálható in rerum natura. Az univerzálékat ennek megfelelően
Tamás fogalmaknak tartja, méghozzá olyan fogalmaknak, amelyek valamiképpen az essentiát jelenítik
meg.
     Avicenna és Tamás szerint az essentia kétféleképpen létezik: egyrészt az egyes dolgokban,
másrészt pedig a lélekben. De miért nem lehet azonos az univerzálé a valóságos dolgokban
létező essentiával, úgy, ahogyan azt például az univerzálékat a dolgok anyagi lényegével azonosító
elmélet tanította a 12. században?

      Azért, mert Tamás szerint az essentia – amint azt láthattuk – az egyedi dolgokban nem az
individuumok számára közös egységként, hanem individuálisan létezik. Tamás álláspontja szerint
például az ember mivolt (az ember lényege) ténylegesen csak például mint Szókratész-mivolt vagy
Platón-mivolt áll fönn. Ha azonban az essentia individuálisan létezik az egyes dolgokban (bármennyire
ellentmondásosnak tűnik is ez, hiszen Tamás az essentiát úgy definiálta, hogy az közös az egyes
dolgok számára), akkor az individuális létezőkben nem jellemezheti az az általánosság, amely az
univerzálé fogalmához tartozik.

     Az univerzálé következésképpen, mint több dolog számára közös valami, a lélekben
létező essentiával azonos. Ez az essentia nem más, mint az értelem absztrakt fogalma. Egyedül az
absztrakt fogalom rendelkezik olyan tulajdonságokkal Tamás szerint, amelyek alkalmassá teszik arra,
hogy több individuális dolog számára közös egység legyen, „valamiféle egy, amely minden egyest
megillet, amit […] az univerzálé fogalma megkövetel” (Aquinói Szent Tamás 1990: 65; Thomas de
Aquino 1976: 374, 86–87).

      Az értelem univerzális fogalmának absztrakt volta azt jelenti, hogy ez a fogalom azok nélkül az
individualizáló feltételek nélkül jelenik meg az értelemben, amelyek az individuális dolgokat jellemzik.
Ez lehetővé teszi (az Avicennát itt is szinte szó szerint követő) Tamás szerint, hogy „egyformán
viszonyuljon az összes, a lelken kívül létező individuumhoz, úgy is, mint ami egyenlően mindegyikük
hasonmása” (Aquinói Szent Tamás 1990: 65; Thomas de Aquino 1976: 375, 93–96; lásd még 3.9.3.4.).
Az univerzalitás a fogalomnak a lelken kívüli dolgokkal kapcsolatos relációját jellemzi, maga a
fogalom, amely egy adott értelemben létezik, egyedi dolog. Ez utóbbit Tamás azért tartja fontosnak
hangsúlyozni, mert Averroës elmélete, mely szerint egyetlen értelem létezik az összes emberben,
álláspontja szerint részben azon alapul, hogy Averroës az elgondolt forma univerzális voltából arra
következtet, hogy a forma hordozója, az értelem is univerzális. Ez Tamás szerint nincs így, mert az
individuális értelem egyedi fogalma is képes – a fenti megfontolások alapján – univerzáléként
funkcionálni. Tamás a fogalmat ezért olyan imaginárius szoborhoz hasonlítja, amely több dolog közös
reprezentánsa egyidejűleg, ám mégis egyedi létezéssel bír, mivel formája az adott anyagban létezik.

      Tamás Avicennától kölcsönzött elmélete azonban komoly problémát vet föl. Az univerzálé
tradicionális, Arisztotelésznél és Boëthiusnál található definíciója szerint az univerzálékat közösség és
állíthatóság is jellemzi (lásd 3.3.5.). Egyetlen egyedi dologra sem igaz az azonban (s ilyen a lélek
fogalma is), ami az univerzáléra, hogy tudniillik „olyan a természete, hogy több dologról is állítható
(De interpretatione 7, 17a39–40), habár – mint láthattuk – Tamás szerint a közösség jellemző lehet az
egyedi fogalomra, hiszen több dolog közös reprezentánsaként funkcionálhat.

       Tamás a probléma megoldása során ismét jelentős mértékben Avicenna Metafizikájára
támaszkodik. Az Avicennát parafrazeáló Tamás szerint ahhoz, hogy értelmezni tudjuk az univerzálé
állíthatóságát és közösségét, meg kell különböztetnünk az essentia kétféle szemléletét. Az egyik az
„abszolút szemlélete” (absoluta consideratio), a másik pedig az, amelynek révén úgy tekinthetjük,
„amint ebben vagy abban a dologban létezik” (secundum esse quod habet in hoc vel in
illo). Az essentia abszolút szemlélete azt jelenti, hogy az essentiát kizárólag annak alapján vesszük,
ami a definíciójába tartozik, ám eltekintünk mindattól, ami megillethetné, ha ténylegesen léteznék
(pl. az ember fogalmát kizárólag az állat volta és az eszesség alapján vesszük, eltekintve attól, hogy az
egyes emberekben az emberséghez számtalan akcidens is járul). Ebben a megközelítésben – ahogyan
ezt Avicenna is kiemeli – az essentia még olyan tulajdonságokkal sem rendelkezhet, mint az egység és
a sokaság. „Maga a ló mivolt (equinitas) nem más, mint kizárólag a ló mivolt; ez önmagában nem sok
és nem egyetlen, nem létezik az érzékelhető dolgokban és a lélekben sem”, írja a szöveg egy ismert
passzusában (Avicenna Latinus 1980: 228, 32–34). Az essentia a másik szemlélete szerint – mint
láttuk – kétféleképpen létezik: egyrészt az egyes dolgokban, másrészt pedig a lélekben. Az egyedi
dolgokban szingularitás jellemzi, a lélekben pedig általánosság (Avicenna Latinus 1980: 228–
230; Aquinói Szent Tamás 1990: 63–64; Thomas de Aquino 1976: 374, 26–56).

      Tamás szerint az állíthatóság pusztán az abszolút szemlélete szerint tekintett essentiát illeti
meg, és nem a lélek absztrakt individuális fogalmát, az univerzálét. Ez azért van így, mert valaminek
az állítása valami másról nem más, mint az „összekötő és szétválasztó értelem” (intellectus
componens et dividens) tevékenysége. Az értelem azonban azzal, hogy összeköt egy predikátumot
valamely szubjektummal, azt jelzi, hogy azok, amelyek közül az egyiket a másikról állítjuk, a
valóságban egységet képeznek, méghozzá oly módon, hogy a predikátum által megjelölt természet
benne létezik (inest, inhaeret) a szubjektumban (Aquinói Szent Tamás 1990: 66; Thomas de Aquino
1976: 375, 134–138; Schmidt 1966: 224–226). Miután az univerzálé mint egyedi fogalom nem képez
egységet a valóságos dolgokkal, nem is állítható róluk. Ha állítható lenne, akkor azt mondhatnánk,
hogy Szókratész species, és az alábbi téves következtetés helytálló lenne: Szókratész ember, az
ember species, tehát Szókratész species (Aquinói Szent Tamás 1990: 65; Thomas de Aquino 1976:
375, 120–132). Amikor azt állítjuk Szókratészról Tamás szerint, hogy ember, az abszolút szemlélete
szerint tekintett, meghatározatlan emberi természetet állítjuk, és nem az értelem absztrakt fogalmát,
amely az univerzálé.

      Az essentia univerzalitásával és állíthatóságával kapcsolatos avicennai–tamási elmélet (amelyről
a legnagyobb jóindulattal sem állítható, hogy eleganciája az egyszerűségében rejlik), egy olyan
általános szemantikai keretelmélet része, amelyben az általános terminusok szignifikátumai
közvetlenül és elsődlegesen az általános fogalmak, s ezek révén – közvetve és másodlagosan – a
dolgok essentiája. Ez a szemantika az absztrakt általános terminusok és a hozzájuk kapcsolódó
absztrakt entitások szaporodásának a melegágya lett, s a metafizikát ökonomikusabb módon művelő
szerzők részéről a 14. században komoly kritika érte (lásd 3.9.3.4.).

3.5.6. Egyszerű szubsztanciák
Tamás a DEE szubsztanciákkal foglalkozó részében (amely a teljes szöveg mintegy öthatodát teszi ki)
az összetett szubsztanciák mellett az egyszerű szubsztanciákat is elemzi. Az egyszerű szubsztanciákat
elkülönült szubsztanciáknak is nevezi, ezek ugyanis szerinte olyan létezők, amelyek mindenfajta
anyagtól elkülönülten léteznek. Az írásban Tamás a lelket, az intelligenciákat, valamint az első okot
nevezi elkülönült szubsztanciáknak (Aquinói Szent Tamás 1990: 66; Thomas de Aquino 1976: 375).
A DEE ezen szakaszában olvasható a létezés (esse) és a lényeg (essentia) valóságos különbözősége
melletti érv, amely az egyik legismertebb argumentum Tamás egyik legismertebb metafizikai tézise
mellett. A kontextus, amelyben az érv található, fontos annak megértéséhez, hogy mi a szerepe a
tézisnek és az érvnek Tamás metafizikájában.

      Tamás fölhívja a figyelmet arra, hogy nem minden szerző álláspontja egyezik ebben a
kérdésben, hogy az egyszerű szubsztanciák olyan létezők, amelyek mindenfajta anyagtól elkülönülten
léteznek. Ezzel összefüggésben Avicebront, az andalúziai zsidó filozófust említi. Avicebron a Fons
vitae (Mekor Hayyim, Az élet forrása) című művében azt szeretné megmutatni, hogy minden, ami
létezik (kivéve Istent, ám beleértve a lelket és az intelligenciákat is) anyagból és formából áll (ezt az
álláspontot univerzális hülémorfizmusnak nevezhetjük; vö. Avicebron 1892–95: 7; 69; 220; 278).
Tamás nem említi azonban, hogy egy jóval nagyobb tekintélyű régi keresztény szerző s számos
kortársa is hasonlóképpen gondolkodott. Szent Ágoston ugyanis a De genesi ad litteramban (1.4–5),
valamint a Vallomások XII. könyv 17. fejezet 25-ben a Szentírás ugyanazon helyének értelmezése
során (Ter 1,2: „sötétség borította a mélységeket”) megkülönbözteti a testi és a spirituális anyagot. A
spirituális anyag közvetlenül nem érzékelhető, s – többek között – az immateriális létezők véges
voltának értelmezésére hivatott.

      Tamás kortársai körében nagyon elterjedt volt az a nézet, hogy az egyszerű szubsztanciákat,
tudniillik a gondolkodó lelket, valamint az intelligenciákat vagy angyalokat a spirituális anyaguk
individualizálja. Számos nagy hatású teológus volt ezen az állásponton, mint például a domonkos
Richard Fishacre (1205 körül–1248), akit Tamás is nagyra becsült, Roger Bacon, Bonaventura vagy
Johannes Peckham (1230 körül–1292), aki – canterburyi érsekként – a szubsztanciális forma
unicitásával kapcsolatos, Tamás nevéhez kapcsolható álláspontot 1286-ban elítélte.

      Tamás érve az ellen, hogy lehetséges, hogy az egyszerű szubsztanciáknak anyaguk legyen, az
emberi gondolkodóképesség működésének elemzésén alapul. Eszerint a gondolkodás tárgyai
kizárólag olyan absztrakt dolgok lehetnek, amelyeket az értelem az anyagtól elkülönítetten szemlél.
Ezek azonban csak azért elgondolhatók, mert a gondolkodó szubsztancia – a cselekvő értelem
aktivitása és a potenciális értelem befogadóképessége révén – elgondolhatóvá, azaz az anyagtól és az
anyagi feltételektől mentessé teszi őket. A gondolkodó szubsztancia erre azonban csak abban az
esetben lehet képes, ha ő maga nem tartalmaz anyagot, és nem is az anyag formája úgy, ahogyan az
anyagi formák azok. A gondolkodó szubsztanciák ennélfogva mindenfajta anyagtól elkülönülten
léteznek (Aquinói Szent Tamás 1990: 66; Thomas de Aquino 1976: 375, 11–376, 22).

     Az érvvel kapcsolatban komoly ellenvetések vethetők föl, mivel nem világos, hogy anyagi
szubsztanciák miért ne lehetnének képesek arra, hogy az anyagtól és az anyagi feltételektől független
gondolatokat alkossanak. Tamás céljának azonban megfelel, hiszen azt bizonyítja, hogy a
gondolkodóképességnek nincsenek anyagi részei (Kenny 2002: 28).

3.5.7. A létezés és a lényeg valóságos különbözősége
Az univerzális hülémorfizmus tagadása azonban elfogadhatatlan következményekkel járhat
Tamás számára. Ha ugyanis az egyszerű szubsztanciák nem anyagból és formából állnak,
akkor ebből az következhet, hogy teljességgel egyszerűek, mivel nem tudunk olyan
princípiumokat azonosítani, amelyek az alkotóelemeik volnának, továbbá nem tudunk olyan
princípiumot azonosítani, amely egyedivé tehetné őket (ez az összetett szubsztanciák esetében
– mint láttuk – az anyag volt). Ha viszont teljességgel egyszerűek, akkor – úgy tűnik –
azonosak Istennel. Ezt a lehetséges ellenvetést elkerülendő Tamás amellett érvel, hogy (Isten
kivételével) ezek a szubsztanciák is összetettek és individuálisak.
     Tamás hosszú, több szakaszból álló érvelése a következőképpen rekonstruálható
(Aquinói Szent Tamás 1990: 68–69; Thomas de Aquino 1976: 376, 90–377, 154; MacDonald
1984; Wippel 1984).
     Mindaz, ami hozzátartozik egy adott dologhoz és nem része az adott dolog lényegének,
vagy magával a lényeggel azonos, vagy pedig kívülről járul hozzá a dolog lényegéhez,
összetételbe lépvén vele. Tudjuk azonban, hogy egyetlen lényeg sem gondolható el az őt
alkotó részek nélkül. Bármely lényeget elgondolhatunk viszont anélkül (az Isten lényege
kivételével), hogy gondolnánk valamit a létezéséről: el tudjuk például gondolni azt, hogy mi
az ember, anélkül hogy figyelembe vennénk, létezik-e a valóságban, vagy el tudjuk gondolni
azt, hogy mi a főnix, még akkor is, ha tudjuk, hogy ilyesmi valóságosan nem létezik.
Következésképpen a dolgok létezése nem része a lényegüknek.
     Ha azonban a dolgok létezése nem része a lényegüknek, akkor, mint láttuk, Tamás
szerint a létezés vagy azonos a lényeggel, vagy kívülről járul hozzá összetételt alkotva vele.
Tamás az első lehetőséget kizárja. Az érv következő szakaszában ugyanis megmutatja, hogy
ha van olyasvalami, aminek esetében a létezés azonos a lényeggel, az csak egyetlen lehet és
első. Következésképpen mindazokban a dolgokban különbözik a létezés a lényegtől, amelyek
nem azonosak ezzel – az érvelés során itt még csak hipotetikus – létezővel. Az egyszerű
szubsztanciákból azonban sok van, következésképpen nem lehetséges, hogy azonosak
legyenek azzal az egyetlen és első dologgal, amelynek a létezése és a lényege azonos. Az
egyszerű szubsztanciákban ennélfogva különbözik a létezés és a lényeg.
      Ez az a konklúzió, amelyet Tamás itt bizonyítani szeretne. Ha ugyanis ez így van, akkor
az egyszerű vagy elkülönült szubsztanciák nem minden tekintetben egyszerűek: annyiban
ugyanis nem azok, hogy létezésből és lényegből állnak. Ha az érv helytálló, akkor Tamásnak
a spirituális anyag feltételezése nélkül is sikerül bizonyítani azt, hogy az elkülönült
szubsztanciák – bár nem anyagból és formából állnak, ám mégis – összetettek. Az érv egy
további állítást is bizonyítani kíván: azt nevezetesen, hogy a létezésből és lényegből való
összetettség minden dologra jellemző, kivéve akkor, ha létezik valami, aminek a lényege
azonos a létezésével, mert ebben az esetben erre az egyvalamire az említett univerzális állítás
nem vonatkozik. A létezés és a lényeg valóságos (és nem pusztán konceptuális)
különbözőségét a szakirodalom reális distinkciónak hívja.
      Az érv következő szakaszában Tamás azt kívánja bizonyítani, hogy létezik ilyesmi. Az
érv – hasonlóan a Summa theologiae híres öt útjából a másodikhoz – a hatóok fogalmát
használja az egyetlen és első létező létezésének bizonyításához.
A Summa theologiae I, 2-ben Tamás három problémát vizsgál (Aquinói Szent Tamás 1990:
111–117). Az első: vajon Isten létezése magától értetődő-e? A második: vajon bizonyítható-e
Isten létezése? A harmadik: vajon létezik-e Isten?
Az első kérdést a középkorban tradicionálisan Anzelm ontológiai istenérvével kapcsolatban
vetették föl (ez utóbbihoz lásd a 3.2.5. szakaszt). Magától értetődő (per se nota) állítást fejez
ki például a „minden egész nagyobb a részénél” axióma, amely a középkor kedvelt
példamondata volt (Eukleidész, Elemek, 8. axióma, vö. Euklidész 1983: 47). Az efféle
állítások abban az értelemben magától értetődőek, hogy amint megértjük a terminusaikat,
azonnal nyilvánvaló a számunkra, hogy – középkori szóhasználattal – a predikátum a
szubjektum fogalmához tartozik (praedicatum sit de ratione subiecti). Anzelm
a Proslogionban sok középkori filozófus szerint azt kívánta megmutatni, hogy Isten létezése
magától értetődő, mivel ha megértjük, hogy mit jelent „az, aminél nagyobbat nem lehetséges
elgondolni”, meg kell értenünk azt is, hogy a „létezik” predikátum a fenti leírással megjelölt
szubjektum fogalmához tartozik.
Tamás álláspontja az első kérdéssel kapcsolatban az, hogy Isten létezése „önmagában véve”
magától értetődő (mivel a létezés azonos Istennel, következésképpen a „létezik” predikátum
az „Isten” szubjektum fogalmához tartozik), „számunkra” azonban nem az, mivel nem tudjuk,
hogy mi Isten. Ha ezt tudnánk, akkor evidens volna számunkra, hogy Isten lényegéhez
szükségképpen hozzátartozik a létezés. Ebben az esetben nem volna szükség arra, hogy
bizonyítsuk Isten létezését, sőt, ez nem is volna lehetséges. Az „Isten létezik” állítás ugyanis
így olyan tulajdonságokkal rendelkeznék, mint a tudásnak azok az értelmünkkel közvetlenül
megragadható első alapelvei, amelyeket – az arisztotelészi Második analitika értelmében –
nem előz meg egyetlen más állítás sem, s következésképpen bizonyíthatatlanok (Második
analitika, I, 3, 72b 19–25).
Minthogy az „Isten létezik” állítás számunkra nem ilyen első alapelv, egyetlen módon
szerezhetünk tudást róla: ha bizonyítani tudjuk. Természetesen abból, hogy nincs róla
tudásunk, a legkevésbé sem következik az, hogy ez az állítás hamis, s az sem, hogy ne
hihetnénk az igazságában akár olyan mértékben is, mint ha bizonyítani tudnánk. Tamás – a
második kérdéssel kapcsolatban – több releváns ellenvetést is fölvet Isten létezésének
bizonyíthatóságával szemben. Érvelhetünk például úgy, hogy ha Isten létezése hittétel, akkor
nem bizonyítható, mivel a hittételeket nem tudhatjuk. Továbbá: a bizonyító szillogizmus
középfogalma a dolog lényegét fejezi ki, ám Isten lényegét nem ismerhetjük,
következésképpen a létezése sem bizonyítható. S végül: a véges effektusok
inkommenzurábilisek a végtelen Istennel, következésképpen ezek a véges okozatok nem
alkalmasak arra, hogy a segítségükkel a végtelen ok, Isten létezését bizonyítsuk.
Tamás szerint azonban egyik ellenvetés sem helytálló. Isten létezéséről és egyes
tulajdonságairól ugyanis a természetes ész segítségével is szerezhetünk ismeretet, ahogyan azt
számos filozófusnál láthatjuk. Ezeket az ismereteket Tamás nem hittételeknek, hanem a
hittételek előzményeinek (praeambula fidei) nevezi, habár ezeket is a kinyilatkoztatott
igazságok közé sorolja. Valamely dolog létezésének bizonyításához továbbá nem a dolog
lényegének az ismeretére, hanem a dolog nominális definíciójára van szükségünk, mint
középfogalomra. Tamás szerint ugyanis a dolog lényegéről kizárólag azt követően
szerezhetünk ismeretet, hogy tudjuk, az adott dolog valóságosan létezik (ezért van az, hogy
szerinte Anzelm érve csak azon feltevés mellett bizonyítja azt, hogy Isten – az, aminél
nagyobbat nem lehetséges elgondolni – valóságosan létezik, ha van valami a valóságban,
aminél nagyobbat nem lehetséges elgondolni; lásd ehhez a 3.2.5.). Ha pedig egy ok effektusai
ismertebbek a számunkra az oknál, akkor az ok bármely számunkra ismert effektusából
következtethetünk a létezésére, még ha így nem feltétlenül jutunk is el oda,
hogy tökéletesen megismerjük az okot.
Tamás szerint ezért a természetes ész segítségével, Isten nominális definíciójának
ismeretében, s a számunkra ismert okozatokból kiindulva lehetséges bizonyítani Isten
létezését. Az istenbizonyításnak álláspontja szerint öt útja (quinque viae) van. Az első – „a
legnyilvánvalóbb” – abból következtet az első mozgató létezésére, hogy a dolgok mozognak.
Mozgás (motus) alatt Tamás – Arisztotelészhez kapcsolódva – nem pusztán helyváltoztató
mozgást, hanem szélesebb értelemben a változások egész sorát érti. Az érvelés során –
hasonlóképpen a „második úthoz”, amely a hatóok fogalmát használja – azt kívánja
megmutatni, hogy a mozgást előidéző dolgok (vagy a második érv szerint: a hatóokok)
sorában nem lehet a végtelenbe menni, következésképpen léteznie kell egy első, mozdulatlan
mozgatónak, olyan oknak, amely maga már nem okozat. A harmadik út a kontingens,
keletkező és pusztuló dolgokból kiindulva azt kívánja bizonyítani, hogy létezik egy
szükségszerű létező. A negyedik azon alapul, hogy a világ dolgai – a tökéletességük
tekintetében – fokozatokat mutatnak, s különböző mértékben közelítenek ahhoz, ami a
legtökéletesebb. E „platonikus” argumentum konklúziója szerint az, ami a dolgok valamennyi
neme számára a legtökéletesebb, valóságosan létezik, és oka a dolgok tökéletességének. Az
ötödik út – a ma is népszerű „tervezési érvek” egy változata – a világegyetem tudattalan
cselekvőinek célszerű működéséből következtet arra, hogy létezik olyan értelmes lény, amely
meghatározott rend szerint egy adott cél felé irányítja a természeti dolgokat (Aquinói Szent
Tamás 1990: 115–117).
Az öt érv – minden különbözősége ellenére – közös struktúrával rendelkezik (Kenny 1969:
36–37). Mindegyik olyan reláción alapul, amely irreflexív és tranzitív. A reláció
irreflexivitása azt jelenti, hogy az adott relációval egyetlen dolog sem rendelkezik önmaga
vonatkozásában (egyetlen dolog sem lehet például hatóoka saját magának), a tranzitivitása
pedig azt, hogy ha a dolog az adott relációban áll b-vel, b pedig c-vel, akkor a is c-vel (ha
például a hatóoka b-nek, b pedig c-nek, akkor a hatóoka c-nek). Tamás mindegyik „út”
esetében úgy érvel, hogy (1) vagy végtelen számú olyan dolog van, amely az adott relációban
áll egymással, vagy pedig (2) létezik egyvalami, ami minden más dologgal az adott relációban
áll, ám aminek a vonatkozásában egyetlen más dolgot sem jellemez az adott reláció (például:
minden más dolog hatóoka, ám egyetlen dolog sem az ő hatóoka). Miután Tamás szerint (1)-
et valamennyi esetben el kell vetnünk, bizonyítható, hogy létezik egyvalami, ami
      (az első út értelmében) mozgatja az összes dolgot, ám amit nem mozgat semmi más,
      (a második út értelmében) hatóoka minden dolognak, ám maga nem okozat,
      (a harmadik út értelmében) oka a többi dolog szükségszerűségének, ám önmagában – s
     nem valami más révén – szükségszerű,
      (a negyedik út értelmében) minden más dolog tökéletességének az oka, ám maga nem
     valami más révén tökéletes,
      (az ötödik út értelmében) minden más dolgot értelmes rend szerint kormányoz, ám őt
     magát nem kormányozza semmi más.

A fenti relációk mind az öt érv esetén összekapcsolhatók az okoknak az arisztotelészi
fizikából ismert típusaival (Kenny 1969: 36; hatóok: első és második út; anyag: harmadik út;
forma: negyedik út; cél: ötödik út).
Mind az öt érvről kimutatható, hogy vagy érvelési hibát tartalmaz, vagy olyan premisszát,
amely hamis, de legalábbis vitatható. Például: a harmadik érv (nyilvánvaló
kvantorcsúsztatással) hibásan következtet abból, hogy „minden dologra igaz az, hogy van
olyan idő, amikor nem létezik” arra, hogy „van olyan idő, amikor semmi sem létezik”. Az
első érv azt a hamis premisszát tartalmazza, hogy mindazt, ami mozog, valami más mozgatja:
ez ellentmondásban áll a newtoni dinamika egyik alaptörvényével, a tehetetlenség
törvényével. Az ötödik érv legfontosabb premisszája pedig, amely szerint „a tudattalan dolgok
nem tartanak a célhoz, hacsak nem irányítja őket valami tudatos és intelligens lény, miként az
íjász a nyílvesszőt” Darwin óta legalábbis vitatható (Kenny 1969: 27–28; 63; 114–118; Klima
1981: 6; 21). Mindez természetesen nem jelenti azt, hogy Isten létezése ne lenne – a tamási
programnak megfelelően – a természetes ész használatával, Isten nominális definíciójának
ismeretében, a számunkra ismert érzékelhető dolgokból kiindulva bizonyítható, s még csak
azt sem, hogy ezt ne lehetne megtenni olyan érvek segítségével, amelyek hasonlóak Tamás öt
útjához vagy ezek némelyikéhez. Az ilyen érvek azonban nem tartalmazhatják azokat a
tévedéseket vagy gyengeségeket, amelyek következtében az „öt út” nem tekinthető Isten
létezése melletti konkluzív érvek sorozatának.
      A DEE érve a következőképpen rekonstruálható. Mindazt, ami hozzátartozik valamihez,
vagy a saját természetének a princípiumai, vagy külső princípiumok okozzák. A dolog
létezését azonban – hatóokként – nem okozhatja a dolog lényege, mert ebből az következnék,
hogy a dolog saját magát hozza létre, ami lehetetlen. Következésképpen minden olyan dolog
esetében, amelynél a létezés különbözik a lényegtől, a dolog létezését valami más hozza létre.
A hatóokok sorában azonban nem lehetséges a végtelenbe menni, következésképpen van
valami, ami az összes többi dolog létezésének az oka, méghozzá azáltal, hogy ő maga tiszta
létezés. Ez a tiszta létezés Istennel azonos.
      A továbbiakban Tamás az aktuális-potenciális fogalompár segítségével kísérli meg leírni
az elkülönült szubsztanciák létezésének és lényegének egymáshoz való viszonyát.
Értelmezése szerint az a létezés, amelyet az elkülönült szubsztanciák Istentől kapnak, mint
aktualitás van meg bennük, minthogy ez az, ami ténylegesen létezővé teszi őket, a lényegük
azonban potenciális a létezés vonatkozásában. A lényegből és létezésből való összetettségük
miatt ezek a dolgok kategóriákba sorolhatók, s következésképpen nemeik, fajaik és
differenciáik vannak (Aquinói Szent Tamás 1990: 71; Thomas de Aquino 1976: 379, 72–74).
Az effajta szubsztanciák differenciái azonban ismeretlenek az ember számára, ezért nem
tudjuk, hogy mi különbözteti meg a specieseiket. Tamás szerint két dolgot azonban tudunk:
miután nincs anyaguk, nem sokszorozódnak meg egy-egy speciesen belül, azaz minden
intelligenciaegyed külön speciest alkot; a specifikus különbségeik a tökéletességük fokával
függenek össze.
      A De ente et essentia metafizikai konstrukciójának csúcsán, pontosabban még azon is túl
Isten áll. Isten az egyetlen olyan létező – ahogyan azt már láthattuk –, amelyben a létezés és
lényeg azonosak. Ebből az következik, hogy Isten nem tartozik egyetlen genusba sem, annak
ellenére, hogy Tamás Istent az írásban „szubsztanciának” nevezi. Miután Istenben nincs
semmi, ami potenciális lenne, Isten tiszta aktualitás, teljességgel egyszerű és tökéletes. Isten
az a forma, amely önmaga által áll fönn (per se subsistens), s azáltal individualizálódik, hogy
nem fogadhatja be semmi más (Aquinói Szent Tamás 1990: 121). Minthogy Istenben a lényeg
és a létezés egybeesik, ezt úgy is kifejezhetjük Tamás szerint, hogy Isten maga a
szubszisztens létezés (ipsum esse subsistens).

3.5.8. Tamás első párizsi magisztériuma és itáliai tartózkodása
(1256–1268). A teológiai summák
1256 és 1259 között Tamás rendes magiszterként oktatott a párizsi egyetemen. Az oktatás
ebben az időben alapvetően fölolvasásokból (lectio), valamint disputák tartásából állt
(lásd 3.4.18.).
      Tamás föltehetőleg még párizsi magiszterként fogott hozzá első summájának, a Summa
contra gentilesnek (A teológia összegzése a pogányok ellenében) a megírásához, ám a művet
végül Itáliában fejezte be, minden bizonnyal 1265 szeptembere előtt (Torrell 1993: 149–153).
A summa a középkori tudományos irodalom olyan reprezentatív műfaja, amely – ellentétben
a lectióval és a disputával – nem köthető közvetlenül az oktatás egyetlen formájához sem. A
13. századi summában a tudásanyag szisztematikus összegzése történik. Maga a műfaj nem
köthető a teológiához, ismerünk például olyan grammatikai, logikai és természetfilozófiai
műveket is, amelyeket summának vagy (ha kevésbé terjedelmesek voltak) summulának (vagy
többes számban: summulae-nek) hívtak.
      Ellentétben a Summa theologiae-val, amelyet maga Tamás nem tudott befejezni,
a Summa contra gentiles Tamás filozófiai teológiájának teljes összefoglalása. A hagyomány
szerint a Domonkos-rend generálisának, Raymond de Penafortnak a fölkérésére fogott hozzá
a műhöz, abból a célból, hogy az Ibériai-félsziget domonkos misszionáriusainak segítségére
legyen a „hitetlenek”, vagyis a mohamedánok, a zsidók és az eretnekek megtérítéséért
folytatott küzdelemben. A későbbiek során viták folytak arról, hogy ez a hagyomány
megalapozott-e, s ezzel összefüggésben arról, hogy milyen szándékkal írta Tamás a művet
(Torrell 1993: 153–156). Nyilvánvaló azonban, hogy – még ha volt is az írás megszületésének
közvetlen és korlátozott célja – a szerző szándéka szerint olyan, filozófiai argumentáción
alapuló teológiai mű született, amely olvasóját elvezeti a bölcsességhez. A mű intencióját
ugyanis maga a szerző az első könyv második fejezetében világosan kifejti.
      A Summa contra gentiles négy könyvből áll, s két fő részre osztható. Az I–III. könyv
olyan teológiai és filozófiai állításokkal foglalkozik, amelyek tisztán racionálisan
megismerhetők, a IV. könyv pedig olyanokkal, amelyeket a kinyilatkoztatás révén ismerünk.
Az I. könyv Istennel magával, az isteni természet tökéletességével foglalkozik, a II. könyv
Istennel, amennyiben létrehozza a dolgokat, valamint maguknak a dolgoknak a természetével,
a III. könyv pedig Istennel mint a teremtett létezők céljával, a teremtett létezők Istenhez való
visszatérésével foglalkozik.
      A kezdők számára, kifejezetten didaktikus célból írt s a későbbiek során Tamás fő
művének tekintett Summa theologiae (A teológia összegzése) később keletkezett: föltehetőleg
1266-ban, Rómában kezdte el írni Tamás, ám működésének hátralévő hét esztendeje alatt sem
tudta teljesen befejezni.
A Summa theologiae szerkezete
I. Isten, valamint a teremtmények kiáradása Istenből (exitus);
(prima pars: első rész):

     1. Isten léte és lényegi tulajdonságai (2–26. kérdés)
     2. Az isteni személyek hármassága (27–43. kérdés)
     3. A teremtmények kiáradása Istenből:
             1. A teremtés (44–46. kérdés)
             2. A teremtmények közötti különbségek:
                     1. Általában (47–49. kérdés)
                     2. Speciálisan:
                             1. tisztán szellemi létezők: az angyalok (50–64. kérdés)
                             2. tisztán testi létező: az univerzum (65–74. kérdés)
                             3. a szellemi és a testi összekapcsolódása: az ember (75–102.
                             kérdés)
             3. A teremtmények kormányzása (103–119. kérdés)

II & III. Az ember visszatérése Istenhez (reditus):
I–IIae. Az ember visszatérése Istenhez cselekedetei révén; az emberi cselekedetek
általában (prima secundae: a második rész első szakasza):

     1. Az emberi élet végső célja (1–5. kérdés)
     2. E cél elérésének eszközei:
             1. Az emberi cselekedetek önmagukban (6–48. kérdés)
             2. Az emberi cselekedetek princípiumai:
                     1. Belső princípiumok: a habitusok (49–89. kérdés)
                     2. Külső princípiumok: a törvény és a kegyelem (90–114. kérdés)

II–IIae. Az ember visszatérése Istenhez cselekedetei révén; az emberi cselekedetek
speciálisan (secunda secundae: a második rész második szakasza):

     1. A teológiai erények:
             1. Hit (1–16. kérdés)
             2. Remény (17–22. kérdés)
             3. Szeretet (23–46. kérdés)
     2. A kardinális erények:
             1. Okosság (47–56. kérdés)
             2. Igazságosság (57–122. kérdés)
             3. Lelki erősség (123–140. kérdés)
             4. Mértékletesség (141–170. kérdés)

III. Krisztus, az út az örök élethez (tertia pars: harmadik rész):

     1. Krisztus, az emberiség megváltója (1–59. kérdés)
     2. A szentségek mint az üdvözülés eszközei (befejezetlen):
             1. Általában (60–65. kérdés)
             2. Speciálisan:
                     1. Keresztség (66–71. kérdés)
                     2. Bérmálás (72. kérdés)
                     3. Eukharisztia (73–83. kérdés)
                     4. Bűnbocsánat (84–90. kérdés, 4. artikulus)

                     –––––––––––––––––––––––––––––––
                     Supplementum (kiegészítés, később állították össze Pipernói Reginald
                     vezetésével): Bűnbocsánat (1–28. kérdés)

                    5. Az utolsó kenet (29–33. kérdés)
                    6. Egyházi rend (34–40. kérdés)
                    7. Házasság (41–68. kérdés)
     3. Az örök életről (69–99. kérdés)

(Vö. Weisheipl 1974: 220–221)
      1259-ben Tamás elhagyta Párizst, s visszatért Itáliába. Életének itteni tíz esztendejéről
viszonylag keveset tudunk. Az biztos, hogy gyakran utazott: 1260-ban praedicator
generalis lett, vagyis a rend olyan, a tartományi káptalanokon szavazati joggal rendelkező
tagja, akinek kötelessége volt részt venni a római provincia évente megtartott gyűlésein. Két
olyan itáliai városról van tudomásunk, ahol Tamás huzamosabb ideig tartózkodott:
Orvietóban 1261 és 1265 között az ottani domonkos rendház vagy a pápai kúria lectoraként
tevékenykedett, Rómában pedig 1265 őszétől a rend studiumának létrehozásán fáradozott,
illetve – a már működő studiumban – magiszterként előadásokat és disputákat tartott. Ez
utóbbiakból néhány – igen jelentős – quaestio disputata született, s föltehetőleg Rómában
kezdte el írni (az 1267-es év vége felé) első Arisztotelész-kommentárját is, a De anima-
kommentárt.

3.5.9. Tamás második párizsi magisztériuma
1268 őszén a rend elöljárói Párizsba küldték, hogy – meglehetősen szokatlan módon – másodszor is
elfoglalja a nem francia domonkosok számára fönntartott katedrát. Annak, hogy Tamást a tanév
kellős közepén (tehát igen sietősen) ismét Párizsban szerették volna tudni, több oka is lehetett.
Egyrészt Párizsban kiújult az ellenségeskedés a világi magiszterek és a kolduló rendek között, s a
domonkosoknak szükségük volt valakire, aki tekintélyénél és adottságainál fogva is képes a rend
érdekeinek védelmére. Ez az ellenségeskedés a Domonkos-rendet a létében fenyegette: nem pusztán
teoretikus, hanem politikai kihívást is jelentett. Tamás utazásának másik oka az lehetett, hogy
jelentős viták folytak Arisztotelész természetfilozófiájának értelmezése körül. Elsősorban a lélek
természetének (a szubsztanciális forma unicitása, az értelem egysége), valamint a világ
örökkévalóságának problémája állt a teoretikus ellentétek középpontjában. Tamás Az értelem
egysége, valamint A világ örökkévalósága című írásokkal foglalt állást a vitákban. Az értelem
egységében azt a lélekfilozófiai álláspontot képviselte (összhangban egyéb lélekfilozófiai írásaival),
hogy a lélek az ember egyedüli szubsztanciális formája (Aquinói Szent Tamás 1993). A világ
örökkévalóságával kapcsolatban pedig – legalábbis ebben a késői írásában – azt állította, hogy
lehetséges, hogy valami Isten által teremtett és egyúttal örökkévaló legyen. Mindkét álláspont erősen
vitatott volt ekkor is és a későbbiekben is (lásd 3.6.2.).

      Párizsban Tamás oktatott, disputákat tartott s az említett vitákhoz kapcsolódó írásokon kívül
folytatta a Summa theologiae-t, valamint azt a munkát, amelynek során Arisztotelész csaknem
valamennyi művéhez kommentárokat fűzött. Ebben az időszakban – s nem a római évek alatt,
ahogyan hosszú ideig tartották – keletkezett Tamás Nikomakhoszi etika-kommentárja is (Sententia
libri Ethicorum; Tamás etikájához lásd: 3.7.7.). Egy lehetséges értelmezés szerint Tamás ezeket a
kommentárokat „exegetikai útmutatónak” szánta, amelynek segítségével elkerülhetők az Averroës-
féle Arisztotelész-értelmezés hibái. Ennek a föltevésnek ellentmondani látszik az, hogy első
Arisztotelész-kommentárjának, a De anima-kommentárnak a megírásához Tamás nagy
valószínűséggel már Rómában hozzáfogott, valamint az is, hogy a bölcs feladatát Tamás – az éppen
adott körülményektől függetlenül – az igazság kifejtésében, s a hamis nézetek megcáfolásában látta,
vagyis úgy tűnik, hogy az Arisztotelész-kommentárok elkészítésének szándékát nem motiválhatta
csupán az „averroizmus” megjelenése a párizsi egyetemen.

      1272-ben állandó kísérője, Pipernói Reginald társaságában – immár végleg – elhagyta Párizst, s
Firenzébe utazott. Itt ülésezett a rendi nagykáptalan, valamint röviddel később a római provincia
káptalanja, amely Tamást azzal bízta meg, hogy studium generalét alapítson a tartomány valamelyik
városában. Tamás választása Nápolyra esett, ahol életének utolsó tizenöt hónapját tanítással,
valamint a Summa theologiae harmadik részének s egyes Arisztotelész-kommentároknak az írásával,
illetve diktálásával töltötte.

      Habár Tamás korábban is igen sokat alkotott, életének utolsó éveiben teljesítőképessége
rendkívüli volt. Korai életrajzírói szerint állítólag megesett, hogy egyszerre három-négy titkárnak is
diktált, sőt az is, hogy egy alkalommal – miután álomba merült – folytatta a diktálást. Ha hiszünk
ezeknek a történeteknek, valamint a Tamás rendkívüli memóriájára vonatkozó megjegyzéseknek,
akkor is nyilvánvaló, hogy csak igen szigorú rend szerint s minden rendelkezésre álló időt az írásnak
szentelve valósíthatta meg az utolsó évek feladatait.

     Ennek a rendkívüli munkának váratlanul s nem hétköznapi körülmények között szakadt vége.
Egy beszámoló szerint, mely végső soron Pipernói Regináldtól származik, 1273. december 6-án a
reggeli mise során Tamást valami láthatólag igen mélyen megrázta, s ettől fogva élete alapvetően
megváltozott: a későbbiekben alig szólalt meg, nem írt és nem is diktált többé. 1274 márciusában
még útra kelt, hogy részt vegyen a lyoni zsinaton. Útja egyik állomáshelyén, Fossanovában halt meg,
március 7-én reggel.

3.6. Albertus Magnustól Johannes Duns Scotusig
3.6.1. Albertus Magnus (1200 körül–1280)

3.6.2. Bonaventura (1217 körül–1274)

3.6.3. Az 1277-es elítélő határozat

3.6.4. Sigerus de Brabantia (1240 körül–1281/84) és Boëthius de Dacia (†1284 előtt)

3.6.5. Aegidius Romanus, Godofredus de Fontibus és Henricus Gandavensis

3.6.1. Albertus Magnus (1200 körül–1280)
Albertus Magnus (Albertus Teutonicus; Albertus de Colonia) Aquinói Tamás tanára volt (lásd 3.5.1.),
ám több mint hat évvel később halt meg, mint híres tanítványa. Albertus padovai tanulmányainak
idején, az 1220-as években csatlakozott a Domonkos-rendhez, amelyet Szent Domonkos röviddel
korábban alapított Toulouse-ban. Valószínűleg Kölnben volt novícius, s ezt követően több
dominikánus studiumban is oktatott. Az 1240-es években a rend Párizsba küldte, hogy teológiát
tanuljon. Párizsban magiszteri fokozatot szerzett, s 1245-től 1248-ig a domonkosok számára
fönntartott két katedra egyikét foglalta el az egyetem teológiai fakultásán.

     1248-ban Albertus Párizsból Kölnbe utazott, ahol azzal bízták meg, hogy hozza létre a rend
studium generaléját. Valószínűleg a kölni oktatási intézmény létrehozásához kapcsolható Albertus
monumentális vállalkozása, hogy kommentárokkal lássa el Arisztotelész műveit. Albertus a Fizika-
kommentárjában megemlíti, hogy a domonkos testvérek már több éve megpróbálják rávenni arra,
hogy írjon egy könyvet a fizikáról, amely az egész arisztotelészi filozófia megértéséhez hozzásegítené
őket. A Fizika-kommentár elején azonban olyan projektről számol be, amely jóval túlmutat a
domonkos barátok kérésén. Az a szándéka, írja itt, hogy a tudás valamennyi területét érthetővé tegye
az arisztotelészi filozófia alapján a latinok számára. Az arisztotelészi filozófia alatt Albertus pszeudo-
arisztotelészi műveket is értett. Ezek között a legfontosabb a Liber de causis volt, amelyet az
arisztotelészi metafizika természetes kiegészítésének tekintett.

      Albertus kommentárjai parafrázisok voltak, és nem olyan szó szerinti, a részekre tagolt szöveg
legelemibb egységeire referáló kommentárok, mint amilyeneket Averroës vagy Aquinói Tamás írt az
arisztotelészi művekhez. Albertus írásai követik az arisztotelészi szövegek struktúráját,
újrafogalmazzák, és ezzel a célközönség számára érthetőbbé teszik ezeket, kiemelik a
kulcsfogalmakat és a legfontosabb problémákat. Albertus az efféle problémák megoldására rövid
filozófiai értekezéseket (excursus) helyezett el a parafrázisokban. Albertus ott is kiegészítésekkel látta
el a szöveget, ahol úgy gondolta, hogy Arisztotelész eredeti írása nem teljes, mivel Arisztotelész nem
írta meg a megfelelő részt, vagy megírta, de az nem maradt fenn. Az arisztotelészi korpusz
értelmezése során Albertus a teljes rendelkezésére álló görög, arab és zsidó filozófiai, teológiai és
tudományos irodalmat fölhasználta. A természetfilozófiai szövegeket gyakran kiegészítette saját és
másoktól vett megfigyelésekkel és kísérletekkel. Ez utóbbi hozzájárulhatott ahhoz, hogy a késő
középkorban alkímiai mágikus tartalmú szövegek szerzőségét tulajdonították neki, s a
néphagyományban jelentős mágusként és alkimistaként élt hosszú időn keresztül.

     A filozófiai, teológiai és tudományos ismereteknek az a lenyűgöző mennyisége, amely
megjelenik ezekben a művekben, már életében is jelentős filozófiai autoritássá tette Albertust.
„Doctor universalis”-nak, egyetemes tanítónak hívták, utalva különösen széles műveltségére,
valamint „doctor expertus”-nak, utalva megfigyelésekből és kísérletekből származó, a korban
egyedülállónak tartott tudására. Ezt az általános elismerést reprezentálja a „magnus”, „nagy”
melléknév is.

      Az a hatalmas ismeretanyag, amely Albertus műveiben megjelenik (mintegy hetven műről van
szó, amelyek között sok terjedelmes munka található), nem könnyíti meg azoknak az
interpretátoroknak a dolgát, akik úgy gondolják, hogy Albertus munkásságát valamilyen teoretikus
vezérfonal segítségével értelmezni lehet. Albertus hatása ráadásul rendkívül szerteágazó volt: a 13–
14. századi ún. „radikális arisztoteliánus” vagy „averroista” filozófusoktól és Aquinói Tamástól az ún.
„rajnai misztikán” át egészen a 15. századi albertista iskoláig, valamint a mágiáig és alkímiáig terjedt.

      Albertus munkásságának két sajátosságát feltétlenül érdemes kiemelni. Egyrészt: Albertus
szerint a filozófusnak el kell tekintenie attól, hogy az általa vizsgált doktrínák összhangban vannak-e a
teológusok tanításaival, vagy sem. Albertus szerint a teológia és a filozófia alapelvei eltérőek, mivel az
előbbiek a kinyilatkoztatáson, az utóbbiak viszont a természetes észen alapulnak. A filozófiai
vizsgálódás ennélfogva nem terjedhet ki a kinyilatkoztatáson alapuló teológia körére (Met. XI, tr. 3, c.
7; Albertus Magnus 1964: 542). Számos olyan passzus található Albertus írásaiban, amely ezt az
alapelvet fejezi ki. „Az értelem egysége” (De unitate intellectus) című művének első soraiban azt írja
például, hogy a következőkben teljes mértékben eltekint attól, amit a keresztény vallás tanít, és csak
azt fogadja el, amit érvek és szillogizmusok segítségével bizonyítani tud (Albertus Magnus 1975: 1).
Az alapelv talán legismertebb megfogalmazása az a megjegyzése volt, hogy „nem foglalkozom Isten
csodáival akkor, amikor a természet dolgairól beszélek” (De generatione et corruptione, Albertus
Magnus 1891: 363).

    Ezt már a kortársak is rendkívül markáns s Albertus személyes álláspontját kifejező
megnyilatkozásnak tekintették. Sigerus de Brabantia (3.6.4) például Albertusszal vitatkozva egy
helyütt azzal utasítja vissza Albertus érvelését, hogy – mint írja – „nem foglalkozunk Isten csodáival
akkor, amikor a természet dolgairól természetes módon beszélünk”. Ez nyilvánvalóan olyan ironikus
megjegyzés, amely rendkívül szellemesen arra utal, hogy Albertus az adott probléma filozófiai
vizsgálata során olyan előföltevésre támaszkodik, amely filozófiailag nem igazolható (De anima
intellectiva, c. III, Siger de Brabant 1972: 83–84).

      Másrészt: Albertus a tudás egyetemességét és az emberi boldogságot a Liber de causis és egyéb
(részben arab) újplatonikus forrásai alapján rendkívül sajátos módon értelmezte. Albertus szerint
ugyanis az emberi értelemben, amennyiben az individuális, nincs meg az univerzálé, „amely mindig
és mindenütt teljességgel ugyanaz” (De anima, Albertus Magnus 1968: 195). „Ha ugyanis a tudás a
lélek minősége”, írja a „modern latinok” s közöttük valószínűleg Aquinói Tamás álláspontjára utalva,
„akkor a tudás nem az az univerzálé, amely mindenütt és mindig létezik”. A tudás univerzális volta
Albertus szerint azon alapul, hogy az ember cselekvő értelme (intellectus agens) összekapcsolódik az
univerzális, elkülönült értelemmel, az „első cselekvő intelligenciával”, amely képessé teszi arra, hogy
létrehozza az intelligibilis formákat. A cselekvő értelem Albert számára nem egyszerűen a lélek
immateriális képességének, az értelemnek egy aspektusa, nem pusztán az az eszköz, amelynek
segítségével a képzetekből univerzális fogalmainkat absztrahálhatjuk, hanem az emberi lélek olyan,
elkülönült része, amely az első intelligenciával való kapcsolata révén maga is gondolkodni képes.
Albertus szerint ez az álláspont csak kevéssé tér el Averroësétől, s azonos a peripatetikus
filozófusokéval (Albertus Magnus 1968: 220–221). Albert elméletének etikai aspektusa az volt, hogy
az emberi boldogság az elkülönült szubsztanciákkal való fokozatos, mind teljesebb
összekapcsolódásban áll, s ezek még ebben az életben megismerhetők (Nardi 1960: 112–117; De
Libera 1990: 242–251).

3.6.2. Bonaventura (1217 körül–1274)
Bonaventura (Johannes Fidanza) Aquinói Tamás kortársa volt. 1217 körül született
Bagnoregióban (Lazio), s 1234/35-től 1242/43-ig tanult a párizsi egyetem artes fakultásán.
1238-ban vagy 1243-ban csatlakozott a ferences rendhez, majd teológiát tanult. A párizsi
teológusok közül Alexander Halensis gyakorolta rá a legnagyobb hatást (lásd 3.4.15.).
Alexandert Bonaventura „mesterének és atyjának” nevezte, s úgy gondolta, hogy az ő művét
fogja folytatni (Cullen 2006: 10). Bonaventura 1250-ben fogott hozzá a Szentencia-
kommentárjához, s valószínűleg 1254-ban szerezte meg a teológiai licentiáját. A magiszterek
testületébe – a világi magiszterek és a kolduló rendek vitájával összefüggésben (lásd
ehhez 3.5.1.) – csak 1257-ben vették föl a pápa beavatkozásának eredményeképpen.
     1257-ben Bonaventura a ferences rend generálisa lett. 1265-ben IV. Kelemen pápa ki
szerette volna nevezni York érsekévé, amit azonban udvariasan visszautasított. 1273
májusában X. Gergely bíborossá nevezte ki, majd rávette arra, hogy foglalja el az albanói
püspöki széket. 1274-ben részt vett a lyoni zsinaton, amelyre Aquinói Tamás már nem
érkezett meg. 1274. július 15-én halt meg, s 1432-ben IV. Sixtus pápa szentté avatta.
     Bonaventura legfontosabb művei a Szentencia-kommentárján kívül rövid teológiai
összefoglaló munkája, a Breviloquium, teológiai disputáinak három sorozata (Quaestiones
disputatae), valamint az egyetemi prédikációi (Collationes). Legismertebb műve a léleknek az
érzékelhető dolgoktól Istenhez történő fölemelkedését tárgyaló A lélek zarándokútja
Istenbe (Itinerarium mentis in Deum, 1259), amely az egész keresztény gondolkodás egyik
legnépszerűbb spirituális teológiai műve mind a mai napig.
     Bonaventura mindenekelőtt a következő elméletekkel hatott: az isteni illumináció
elmélete, a világ örökkévalósága lehetetlenségének bizonyítása, valamint a gondolkodó lélek
természete. Az alábbiakban ezeket az elméleteket Aquinói Tamás álláspontjával
szembeállítva mutatom be.
      Az isteni illumináció elmélete. Az arisztotelészi episztemológia az emberi megismerés
naturalista interpretációját nyújtotta. Az arisztotelészi elmélet mellett azonban a 13. századi
filozófusok és teológusok jelentős mértékben támaszkodtak Szent Ágoston episztemológiájára
is. Ágoston több írásában is azt állította (bár ezt az elméletet nem dolgozta ki), hogy az
emberi elme isteni segítség nélkül képtelen megismerni az igazságot. Az isteni
közreműködést Ágoston – s később a hozzá kapcsolódó hagyomány is – a fény és a
megvilágítás metaforáival írja le.
      Bonaventura szerint „mindazt, amit bizonyos módon ismerünk meg, az örök alapelvek
fényében ismerjük meg”. Ezek az örök alapelvek (rationes aeternae) Bonaventura
értelmezése szerint az isteni elmében lévő ideákkal azonosak. Bonaventura ebben a
tekintetben ismét Ágostonra támaszkodik, aki a Nyolcvanhárom különböző kérdés (De
diversis quaestionibus octoginta tribus, q. 46) című művében azt állítja, hogy a platóni ideák,
amelyeket a latin nyelv a forma, species, ratio terminusokkal ad vissza, az isteni elmében
léteznek. Bonaventura értelmezése szerint az isteni elme ideáit ebben az életben nem
ismerhetjük meg, mindazonáltal ezek az ideák kapcsolatban állnak az emberi gondolkodással.
Ezek teszik ugyanis lehetővé azt, hogy a változó dolgok lényegéről bizonyos ismerettel
rendelkezhessünk. Bonaventura úgy gondolja, hogy az ideák a bizonyos ismeret szükséges,
ám nem elégséges feltételei. Ha szükséges és elégséges feltételei volnának (tamquam ratio
cognoscendi sola et tota), akkor az e világi, természetes megismerés azonos lenne az
üdvözültek megismerésével, és nem volna különbség a megismerés eltérő formái között. Az
sem lehetséges azonban Bonaventura szerint, hogy az illumináció az örökkévaló idea
hatásának (influentia) a megismerését jelentse, mivel ez – szemben az ideával – teremtett
dolog. Ez a megközelítés kizárná azt, hogy az elmét a bizonyos ismeret megszerzése során a
változatlan és örök alapelvek (aeternae regulae) irányítsák. Az isteni elme ideái Bonaventura
szerint ennélfogva olyan regulatív és mozgató alapelvek, amelyek közreműködése szükséges
ahhoz, hogy bizonyos ismerethez juthassunk (ad certitudinalem cognitionem necessario
requiritur ratio aeterna ut regulans et ratio motiva; Quaestiones disputatae de scientia
Christi, Bonaventura 1891 V: 22b; 23a–b).
      Bonaventura illuminációelmélete arra a kérdésre kívánt válaszolni, hogy miként
lehetséges, hogy egy véges és kontingens létező (az emberi elme) szükségszerűen igaz
ismereteket szerezhet a világ véges és kontingens dolgairól. Ennek során természetesen – mint
a kor más szerzői is – használja az arisztotelészi lélekfilozófia és episztemológia terminusait
(pl. absztrakció, cselekvő értelem, passzív értelem, a tudás alapelvei), s meg kívánja mutatni,
hogy a megismerés folyamatának arisztotelészi leírása hogyan értelmezhető az ágostoni
illuminációelmélettel konzisztens módon. Bonaventura olyan mértékben támaszkodik e
tekintetben Arisztotelészre, hogy a Filozófus valamennyi műve közül a De animát idézi a
legtöbbet (Cullen 2006: 21).
      Aquinói Tamás az ágostoni illuminációt némiképp eltérő módon értelmezte, s ezt
gyakran szembeállítják Bonaventura megoldásával. Tamás szerint az értelem természetes
világossága az a fény, amelyre Ágoston az isteni illumináció leírása során utal (In De trin. q 1,
a 1. ad 2). Tamás szerint az emberi értelem természettől fogva rendelkezik ezzel a fénnyel, és
ezen az illumináción túl nincs szükség további megvilágosodásra (illustratio) ahhoz, hogy
igaz ismereteket szerezhessünk (I–IIae, q. 109, art. 1, c). Az értelem természetes világossága,
amely Tamásnál éppúgy isteni eredetű, mint Bonaventuránál az örök alapelvek fénye, képessé
tesz bennünket arra, hogy fölismerjük az első alapelvek (pl. az ellentmondásmentesség elve)
igazságát. Ezek az alapelvek nem velünk születettek, ám az említett képesség velünk született.
      Sokkal nyilvánvalóbb módon áll szemben Bonaventura álláspontja a világ
örökkévalóságának kérdésében Aquinói Tamáséval. Mivel a világ örökkévalóságának tézise
megjelent az 1270-es és az 1277-es elítélő határozatban is, a problémával kapcsolatos vitákat
össze szokták kapcsolni Arisztotelész természetfilozófiájának elterjedésével. Valójában a
világ örökkévalóságával kapcsolatos viták Petrus Lombardus Szentenciáira vezethetők vissza
(lásd 3.4.12.), aki patrisztikus források alapján dolgozott (Dales 1990: 37–38; 259). Petrus
Lombardus a Szentenciák négy könyve második könyvének első distinkciójában foglalkozik a
teremtéssel, s röviden ismerteti a forrásai alapján Platón és Arisztotelész álláspontját is.
      A fenti szöveghez írott kommentárjában Bonaventura – miután fölsorolta a legfontosabb
filozófiai érveket a világ örökkévalósága mellett – hat ellenérvet ad elő, melyekkel azt kívánja
bizonyítani, hogy „a világ örökkévaló” állítás ellentmondásos. Azt is kiemeli, hogy
valamennyi érv az ész és a filozófia magától értetődő alapelveire támaszkodik.
      Az első érv szerint: ha a világnak nincsen kezdete, akkor végtelenül hosszú idő óta
létezik. A végtelenül hosszú időhöz azonban nem lehet hozzáadni további tartamot (ez
arisztotelészi alapelv, vö. De caelo I, 12 283a 9–10). Tudjuk azonban, hogy minden egyes nap
a korábbiakhoz egy további nappal járul hozzá. Következésképpen nem igaz az, hogy a
világnak nincsen kezdete.
      A második érv szerint végtelenül sok dolgot nem lehetséges rendezni. Minden rendezett
sorozat megköveteli azonban azt, hogy legyen benne egy első, amelytől továbbhaladunk a
középső felé. Ezért ha nincsen első, akkor nincsen rendezett sorozat sem. Ha azonban a világ
az időben végtelen, akkor nincsen első nap; ha viszont nincs első nap, akkor a napok sorozata
nem rendezett. A napok sorozata azonban rendezett, hiszen az egyik nap a másik után
következik. Ennélfogva van első nap, s következésképpen nem igaz az, hogy a világnak
nincsen kezdete.
      A harmadik érv ismét egy arisztotelészi alapelvre támaszkodik: nem lehetséges
végighaladni egy végtelen sorozaton (Met. XI, 10, 1066a 35). Ha azonban a világnak nincsen
kezdete, akkor végtelen számú nap volt már, amelyeken a fenti alapelv értelmében nem volt
lehetséges végighaladni. Következésképpen nem volt lehetséges eljutni a jelenbe, a mai
naphoz.
      A negyedik argumentum azon alapul, hogy a végtelent nem ragadhatja meg véges
képesség. Márpedig az égitesteket mozgató intelligenciák, ha az égitestek végtelenül sok
körforgást végeztek, végtelenül sok körforgásról kellene hogy aktuális ismerettel
rendelkezzenek. Ez azonban nem lehetséges, mert az értelmük véges.
      Az ötödik érv arra az alapelvre támaszkodik, hogy nem lehetséges aktuálisan végtelen
számú dolog. Ha azonban a világ örökkévaló, akkor végtelenül sok ember létezett. Miután
azonban minden ember gondolkodó lélekkel rendelkezik, s a gondolkodó lélek halhatatlan,
annyi halhatatlan lélek kell hogy létezzék, ahány ember valaha létezett. Mivel ezeknek a
száma végtelen, végtelen számú gondolkodó lélek kell hogy létezzék aktuálisan.
      A hatodik érv szerint: lehetetlen, hogy az, ami a nem-létezést követően bír létezéssel,
örökkévaló legyen, mert ez ellentmondást foglal magában. A világ azonban a nem-létezést
követően bír létezéssel, következésképpen lehetetlen, hogy örökkévaló legyen. A világra
vonatkozó állítás a következőképpen bizonyítható: mindazt, ami teljességgel valami másnak a
révén bír létezéssel, ez utóbbi hozza létre a semmiből; a világ létezése azonban teljességgel
Istentől ered; következésképpen a világ a semmiből jött létre (In II Sent. dist. 1, p. 1, a. 1, q.
2; Bonaventura 1885: 20–22).
      Bonaventura a fenti argumentumok alapján azt írja, hogy a világ örökkévalóságának
állítása (akár abban a formában, hogy a világ örökkévalónak teremtetett) bizonyítható módon
ellentmondásban áll az igazsággal és az ésszel. Nem is hiszi, írja, hogy akár a legcsekélyebb
felfogóképességgel rendelkező filozófus is a világ örökkévalóságának tézisét képviselte
volna. Arisztotelésszel kapcsolatban – akire, mint láttuk, jelentős mértékben támaszkodott a
világ örökkévalóságával szembeni érvelése során – a tanítómestere, Alexander Halensis
álláspontját látszik elfogadni. Eszerint „a kitűnő filozófus”, Arisztotelész
természetfilozófusként, kizárólag a természeti okok figyelembevételével állította azt, hogy a
világ örökkévaló, és nem abszolút értelemben (In II Sent. dist. 1, p. 1, a. 1, q. 2; Bonaventura
1885: 22–23; Collationes in Hexaëmeron, 7,1, Bonaventura 1891 V: 365b).
      Aquinói Tamás már a korai Szentencia-kommentárjában idézte Bonaventura érveit, ám
nem tartotta konkluzívnak azokat. Ezek az érvek Tamás szerint azzal a veszéllyel
fenyegetnek, hogy – szofisztikusak lévén – nevetségessé teszik a katolikus hitet. Tamás
szerint a világ időbeni teremtettsége – éppen úgy, mint a Szentháromság – olyan hittétel,
amely abszolút bizonyos, ám nem lehetséges racionális argumentumokkal bizonyítani. Ez
természetesen az ellentétes álláspont esetében sem lehetséges. A világ örökkévalósága
melletti argumentumok éppoly kevéssé konkluzívak, mint az ellenérvek (In II Sent. d. 1, q. 1,
a. 5).
      Tamás több művében is visszatért később a problémára. Úgy tűnik azonban, hogy az
álláspontja ennek során módosult (Wippel 1981). Az 1270 körül keletkezett A világ
örökkévalósága című művében, amelyben valószínűleg Bonaventura tanítványával, a ferences
Johannes Peckhammal vitatkozott, nem egyszerűen azt állította, hogy eddig még senkinek
sem sikerült bizonyítania a világ örökkévalóságának lehetetlenségét, és nem is azt, hogy ez
nem bizonyítható. Ebben az írásban Tamás azt állítja, hogy ez a két fogalom: „teremtettnek
lenni” és „örökkévalónak lenni” nem mond ellent egymásnak. Ha azonban ez így van, akkor
Tamás szerint lehetséges, hogy valami Isten által teremtett és egyúttal örökkévaló legyen.
Annak a tagadása következésképpen, hogy ez lehetséges, tévedés, és Isten
mindenhatóságának megkérdőjelezése (Aquinói Szent Tamás 1998: 17).
      A gondolkodó lélek természetével kapcsolatban Bonaventura az Alexander Halensis által
képviselt, Avencebroltól származó univerzális hülémorphista megközelítéshez állt közel,
amelyet – kortársai egy részéhez hasonlóan – összekapcsolt a formák pluralitásának
elméletével (lásd 3.5.6.).
      Az univerzális hülémorfizmus és a formák pluralitásának elmélete mindazonáltal (bár
már a Fons vitaeben is összekapcsolódtak) logikailag függetlenek egymástól. A formák
pluralitásának elméletéből ugyanis mindössze az következik a 13. századi filozófiai
antropológiában, hogy a test önálló szubsztancia. Ezt a teológusok Aquinói Tamás
színrelépését megelőzően általánosan elfogadták. Egyedül abban volt vita közöttük, hogy egy
vagy több szubsztanciális formája van-e a szubsztanciálisan önálló testnek, azt azonban senki
sem gondolta, hogy a test olyan, önálló létezésre nem képes anyagi princípium, amelynek a
gondolkodó lélek az egyedüli szubsztanciális formája. A formák pluralitásának tézise azonban
nyilvánvalóan nem implikálja azt, hogy a lélek is anyagból (ti. spirituális anyagból) és
formából áll. Lehetséges ugyanis, hogy a test olyan szubsztancia, amelyet egy vagy több
szubsztanciális forma, valamint az anyag alkot, a lélek viszont olyan önálló szubsztancia,
amelynek nincsen anyaga, hanem tiszta forma. Ez utóbbi álláspontot történetileg Avicenna
képviselte, akinek a hatása legalább olyan jelentős volt, mint Avicebroné.
      Bonaventura azonban nemcsak a formák pluralitásának elméletét és az univerzális
hülémorphizmus tézisét kapcsolta össze, hanem az arisztotelészi lélekfilozófiának azt az
alaptézisét is, hogy a lélek a test formája (teljesültsége). Úgy tűnik mindazonáltal, hogy
Bonaventura nem látott ellentmondást a lélek szubsztanciális formaként és önálló, anyaggal és
formával rendelkező szubsztanciaként történő értelmezése között. Az önálló szubsztanciának
tekintett gondolkodó léleknek ugyanis szüksége van a testre ahhoz, hogy gondolkodni tudjon
és tudásra tehessen szert, mivel a megismerés Bonaventura álláspontja szerint az érzékelésen
alapul.
      Minden olyan lélekfilozófiai álláspont számára, amely – akár az univerzális
hülémorfizmus elfogadásával, akár anélkül – szubsztanciának tekintette a gondolkodó lelket
és a testet is, problémát jelentett az, hogy megmagyarázza, miként alkothat egyetlen önálló
szubsztanciát ez a két individuális létező. A spirituális anyag biztosította a gondolkodó lélek
egyediségét, amit rendkívül fontosnak tartottak a gondolkodó lélek univerzalitását állító
(elsősorban Avicennától és Averroëstől származó) Arisztotelész-interpretációkkal szemben. A
gondolkodó lélek önálló szubsztancia volta biztosította továbbá a lélek halhatatlanságát, ám
az ember szubsztanciális egysége ebben a dualista modellben nehezen volt értelmezhető.
      Bonaventura értelmezése szerint az anyagban a formáknak olyan virtuális kezdeményei
vannak, amelyek leginkább a csírákhoz hasonlíthatók (rationes seminales). Ezeket a
potenciális formákat valamilyen ágens aktualizálja. Az első ilyen ágens Bonaventura szerint
(aki itt Robertus Grossetestére támaszkodik) a fény, amely minden anyagi dolog
szubsztanciális formája, s amelyhez további formák járulhatnak. A több forma által
megformált emberi testben természetes vágyakozás, hajlandóság (appetitus, inclinatio) van
arra, hogy összekapcsolódjék a gondolkodó lélekkel, amelyhez – habár ez önálló szubsztancia
– úgy viszonyul, mint az anyag a formához. Ez a természetes hajlandóság a testtel való
összekapcsolódásra Bonaventura szerint a lélekben is megvan.
      Azt a meglehetősen egységes lélekfilozófiai tradíciót, amelyhez Bonaventura is tartozott,
Aquinói Tamás fellépése törte meg. Tamás lélekfilozófiája a test és a lélek – a tradicionális
elmélet szerint nehezen értelmezhető – szubsztanciális egységéből indult ki, és abszolút
újdonságnak számított a teológusok köreiben ebben az időben. Tamás szerint a
szubsztanciális forma unikális az emberben (ez a szubsztanciális forma unicitásának tézise).
      A szubsztanciális formát Tamás az akcidentális formával állítja szembe: az előbbi az,
amely az anyagból és formából összetett dolog egységét és létét biztosítja (dat esse
simpliciter), míg az utóbbi valamely egyedi létező akcidentális meghatározását adja (dat esse
tale). A szubsztanciális forma szubjektuma a tisztán potenciális anyag, amely Arisztotelész
szerint „önmagában nem ez-a-valami” (A lélek, 412a 7–8). Az akcidentális forma
szubjektuma viszont a szubsztanciális formája révén már aktuálisan létező dolog. Tamás
szerint egy adott dolognak nem lehet több szubsztanciális formája, hiszen ha több ilyennel
rendelkeznék, akkor maga a dolog is megsokszorozódnék. Keletkezésről és pusztulásról csak
a szubsztanciális forma vonatkozásában beszélhetünk, hiszen az adott dolog megfosztása
akcidentális formáitól csak egyes tulajdonságainak, de nem létének és egységének
megszűnését jelenti.
      A fentiek alapján Tamás úgy gondolta, hogy az emberi lélek mint a test szubsztanciális
formája 1. egyszerű, azaz nincsenek lényegileg különböző részei, 2. egyedüli, azaz nem
létezik rajta kívül a testnek további szubsztanciális formája, 3. közvetlenül kapcsolódik a
testhez, amellyel kapcsolata lényegi és nem akcidentális (vö. pl. In II Sent. d.12, q.1,
a.4; Summa contra gentiles II, 56–69; De potentia q.3, a.9; Summa theologiae I, 76, 1; I, 76,
3; I, 76, 4; Tractatus de spiritualibus creaturis a.3).
      Tamás álláspontja számos teológusnál elutasításra talált. Ennek részben teológiai okai
voltak. Ha ugyanis elfogadjuk Tamás tézisét a szubsztanciális forma unicitásáról, akkor nem
állíthatjuk azt, hogy a halott Jézus teste azonos volt az élő Jézus testével, mivel a
szubsztanciális forma és a test kapcsolatának megszűntével az, ami az emberből megmarad,
már nem nevezhető testnek, csak eltérő értelemben (vö. pl. Henricus de Gandavo 1981: 111).
Tamás álláspontját Arisztotelészével azonosították, aki a Metafizikában azt írja, hogy „egy
állatnak az ujja nem minden állapotában ujj: a halotté csak homonim módon az” (Met. VII,
10, 1035b 22–25; vö. Arisztotelész 1992: 139).
      Úgy tűnt továbbá, hogy a szubsztanciális forma unicitásának tézise ellentmondásban áll a
lélek halhatatlanságával. A szubsztanciális forma ugyanis Tamás szerint az anyaghoz
hasonlóan a létezés princípiuma, ám sem az anyag, sem pedig a forma nem áll fönn
önmagánál fogva. Tamás a gondolkodó lélek esetében azonban úgy gondolta, hogy lehet
érvelni annak halhatatlansága mellett. Az egyes létezők működésének módja ugyanis Tamás
értelmezése szerint megfelel a létezésük módjának. Habár a szubsztanciális formát általában
nem illeti meg olyan tevékenység, mint amilyenekkel az önálló létezők esetében
találkozhatunk, az a szubsztanciális forma, amelynek a működése nem pusztán princípium
voltából fakad, hanem az anyaggal való összekapcsolódás híján is képes tevékenységének
gyakorlására, kivételt képez az említett alapelv alól. A gondolkodó léleknek van olyan
képessége (az értelem), amelynek révén az anyaggal való összekapcsolódás híján is képes
működni. Miután a gondolkodó lélek önálló működésre képes, önmagában is képes fönnállni.
A gondolkodó lélek következésképpen nem olyan forma Tamás szerint, amely az egyedi
szubsztancia egyik konstitutív princípiuma, hanem lényegét tekintve különbözik ettől: forma
absoluta, substantia et hoc aliquid, vagyis olyan szubsztanciális forma, amely önmagában is
fönnáll (a latin kifejezésekhez lásd In I Sent. d.8, q.5, a.2 ad 1; In II Sent. d. 19, q.1, a.1 ad 4.).
Tamás ezzel a teóriával egyidejűleg két, számos kortársa szerint egymásnak ellentmondó
követelménynek kívánt eleget tenni. Egyrészt az emberi lelket a keletkező és pusztuló test
szubsztanciális formájának tekintette, másrészt azonban biztosítani szerette volna, hogy ez a
forma ne pusztuljon el a test pusztulásával (lásd még 3.7.7.).
A szubsztanciális forma egyszerűségének és egyedüliségének tételével kapcsolatos ellenállás
még Tamás halálát követően is olyan erős volt a teológusok körében, hogy a domonkos
Robertus Kilwardby, canterburyi érsek 1277. március 18-án az általa elítélt
természetfilozófiai tévedések között a tamási lélekfilozófia néhány tételét is fölsorolta.
Robertus Kilwardby álláspontja szerint a gondolkodó lélek egyszerűségének téziséből vagy az
következik, hogy mindhárom lélekrész teremtett (vagyis a táplálkozó és érzékelő lélek is
kívülről jön be, isteni eredetű, így a növények és vadállatok lelkét is Isten teremti a
semmiből), vagy pedig az, hogy mindhárom lélekrész keletkezik és elpusztul. Miután mindkét
lehetőséget el kell vetnünk, az marad, hogy az emberi lélek egyetlen szubsztancia, ámde
összetett, s lényegileg különböző részekből áll (lásd Kilwardbynak rendtársához, Petrus
Conflanshoz írott levelét: Ehrle 1889: 625–626). A Robertus Kilwardby által 1277. március
18-án elítélt természetfilozófiai tévedések között találhatók a következő tételek (Chartularium
1889: 559):
„(7) A gondolkodó lélek megjelenésével a táplálkozó és érzékelő lélek elpusztul.
(12) A táplálkozó, érzékelő és gondolkodó lélek egyetlen egyszerű forma.”
      Bonaventura igen jelentős hatást gyakorolt a ferences renden belül Duns Scotus
föllépését megelőzően. A tanítványa volt Johannes Peckham, aki később Canterbury
befolyásos érseke lett. Peckham tanítványai közé tartozott Matthaeus de Aquasparta (1237
körül–1302), aki a ferences rend generálisa volt (1287–1289), bíboros s VIII. Bonifác pápa
közeli tanácsadója és szilárd támogatója annak Szép Fülöppel folytatott vitájában. A nagy
befolyással rendelkező Matthaeus több Bonaventurától származó doktrína védelmében is
fellépett, mint például az isteni illumináció elmélete, a szubsztanciális formák pluralitása vagy
a világ örökkévalósága lehetetlenségének bizonyíthatósága.
      Bonaventurának az 1267-ben és 1268-ban tartott egyetemi prédikációit összefüggésbe
szokták hozni Stephanus Tempier párizsi püspök 1270-ben kibocsátott elítélő határozatával.
Az 1270-ben Étienne Tempier párizsi püspök által elítélt 13 tétel mindegyike megtalálható
ugyanis valamilyen formában ezekben a prédikációkban (Van Steenberghen 1966: 472; 1977:
44–46, 77, 102–114).
Az 1270. december 10-én Párizsban elítélt tételek
Stephanus, párizsi püspök eme tévedéseket ítélte el és közösítette ki, csakúgy, mint
mindazokat az embereket, akik tudatosan tanították e tévedéseket vagy egyetértettek velük.
Kelt az Úr 1270-dik esztendejében, a Szent Miklós téli ünnepét követő szerdai napon.
Első tétel: Az összes ember értelme szám szerint egy és ugyanaz.

      2. Ez az állítás: az ember gondolkodik, hamis vagy nem megfelelő.
      3. Az ember akarata szükségszerű módon akar vagy választ.
      4. Mindaz, ami itt, a Hold alatti világban történik, az égitestek szükségszerű hatásának
     van alávetve.
      5. A világ örökkévaló.
      6. Sohasem létezett első ember.
      7. A lélek, amely az embernek mint embernek a formája, elpusztul a test
     pusztulásával.
      8. Az a lélek, amely a halált követően elkülönült a testtől, nem szenved testi tűztől.
      9. A szabad akarat passzív és nem aktív képesség; a vágyakozás tárgya szükségszerű
     módon mozgatja.
      10. Isten nem ismeri meg az egyedi dolgokat.
      11. Isten nem ismer meg önmagától különböző dolgokat.
      12. Az emberi cselekedeteket nem az isteni előrelátás irányítja.
      13. Isten nem adhat halhatatlanságot vagy romolhatatlanságot a romlandó vagy
     halandó dolognak (Chartularium 1889: 486–487).

      A prédikációkban Bonaventura utalt arra, hogy a kortársai között vannak olyanok, akik
súlyos filozófiai tévedéseket védelmeznek. E tévedések, írja, a filozófia helytelen
használatából erednek: a filozófiai tudomány olyan út, amely elvezet más tudományokhoz, aki
azonban meg akar állni a filozófiánál, az „a homályban tévelyeg”. Bonaventura szerint a
keresztény bölcsesség egészén belül a filozófiának meghatározott helye van, s aki ezt nem
veszi figyelembe (vagyis a filozófiai kutatást függetlennek tekinti), az szükségképpen hamis
állításokhoz fog jutni, hiszen az igazság végső forrása a hit (Bonaventura 1891: 476). Ha nem
vetjük fogságra értelmünket, írja Bonaventura Pál apostolra hivatkozva (2Kor 10,5),
lehetetlen, hogy igazi tudásra tegyünk szert. A megértés vagy értelem (intellectus) a
Szentlélek adománya, és csak akkor fogadhatjuk be, ha nem bízunk túlságosan értelmünkben
és korlátozzuk a használatát (Bonaventura 1891: 494–495; Bianchi 1983: 82–83).
      A filozófiai tévedések közül Bonaventura a legsúlyosabbnak a világ örökkévalóságára s
az értelem egységére vonatkozó tételt, valamint azt az állítást tekinti, hogy minden
szükségszerűen történik (Bonaventura 1891: 497). Jóval több filozófiai és teológiai tévedést
tartalmazott azonban az a lista, amelyet a párizsi püspök 1277-ben csatolt az újabb elítélő
határozatához. Ez a határozat az artes fakultás tagjai ellen irányult.

3.6.3. Az 1277-es elítélő határozat
A középkori filozófia és tudományosság történetéhez kapcsolódó egyik legtöbbet elemzett
dokumentum Étienne Tempier párizsi püspöknek, az egyetem korábbi kancellárjának 1277. március
7-én Párizsban kibocsátott elítélő határozata (Chartularium 1889: 543–558).

      Általánosan elterjedt a múlt századi filozófiatörténet-írásban az a vélemény, hogy az elítélő
határozat reakciónak tekinthető az artes fakultáson uralkodó „radikális”, „heterodox”
arisztotelizmusra vagy más néven „(latin) averroizmusra”. Ez a filozófiai irányzat elfogadta
Arisztotelésznek és kommentátorainak (mindenekelőtt azonban Averroësnek) olyan állításait is,
amelyek ellentmondásban álltak a keresztény tanítással. Az elítélő határozat elsősorban a radikális
arisztoteliánusok vezetőinek, Sigerus de Brabantiának és Boëthius de Daciának a tanításai ellen
irányult. Az események hátterében levő teoretikus küzdelmeket egyfajta doktrinális háromszögben
ábrázolták. A neoaugusztiniánus, konzervatív teológusok álltak a püspök oldalán, aki a határozatot
kibocsátotta. A határozat a radikális arisztoteliánusok avagy averroisták ellen irányult, akiknek a
vezetői az artes fakultás említett magiszterei voltak, ám érintette Aquinói Tamás és Albertus Magnus
néhány állítását is. Ez utóbbiak ugyan arisztoteliánusok voltak, ám a legkevésbé sem voltak
averroisták, az arisztotelészi filozófiával ötvözött keresztény bölcsességük azonban több kérdésben
ellentmondásban állt a konzervatív neoaugusztiniánus tanokkal.
      Ami a tudománytörténetet illeti, Pierre Duhem szerint az 1277-es elítélő határozat révén
született meg a modern tudományosság. A határozatban elítélt tételek jelentős része ugyanis az
arisztotelészi természetfilozófia téziseit reprezentálta. A határozat egyik hatása ennek megfelelően az
volt, hogy a természettudósokat egyes fizikai és kozmológiai problémák nem arisztoteliánus
megoldására, vagyis egy új fizika megalkotására késztette (Duhem 1906–13, 2: 411–412; Duhem
1913–1959, 6: 66).

     A határozat szövegének és a határozat függelékének, a 219 állítást tartalmazó listának az
értelmezése azonban több ponton is nehézségekbe ütközik.

      A határozat szövege utal arra, hogy meghozatalát „magas állású és tekintélyes személyiségek
ismételt, hitbeli buzgalomtól sarkallt jelentése” előzte meg. Ez a jelentés Tempier tudomására hozta,
„hogy Párizsban néhányan azok közül, akik a szabad művészetek fakultásán a tudományokkal
foglalkoznak, veszik maguknak a bátorságot, hogy saját fakultásuk határain túllépve, bizonyos, a jelen
irathoz csatolt tekercs vagy cédulák által tartalmazott, nyilvánvaló és kárhozatos tévedéseket, sőt mi
több, hiábavalóságokat és hazug esztelenségeket adjanak elő és vitassanak meg az iskolákban”. Ezek
az emberek „az említett tévedések köré a pogányok írásaiból emelnek védőfalat, s tudatlanságuk
szégyenére azt állítják ezekről az írásokról, hogy meggyőző erejük miatt cáfolatukra nem képesek”.
„Azután pedig, hogy úgy ne tűnjék, hogy amit ilyen módon jóváhagynak, az egyben az ő véleményük
is, válaszaikat annyira köntörfalazva adják elő, hogy miközben igyekeznek elkerülni a Scyllát,
belebotlanak a Charybdisbe. Azt állítják ugyanis, hogy ezek a dolgok igazak a filozófia szerint, de nem
igazak a katolikus hit szerint, mintha két ellentétes igazság volna, és mintha a Szentírás igazságával
szemben az elkárhozott pogányok szavaiban volna az igazság”. Tempier azzal folytatja, hogy –
kikérvén „a Szentírás doktorainak és más bölcs férfiaknak a tanácsát” – „az ilyen és ehhez hasonló
dolgokat szigorúan megtiltjuk és teljes egészében elítéljük, kiközösítvén mindazokat, akik az említett
tévedéseket, vagy közülük valamelyiket, tantételként előadják, avagy bármi módon védelmezni
merészelik, nemkülönben meghallgatóikat is […]” (Redl Károly fordítása, némi módosítással; Redl
1987: 9–10).

      A határozat függelékében az állítások véletlenszerűen követik egymást. Ha tematikusan
rendezzük őket, akkor azt látjuk, hogy a lista javarészt metafizikai, episztemológiai,
természetfilozófiai, morálfilozófiai, valamint teológiai kijelentéseket tartalmaz. A metafizikai tételek
Istenre, Isten attribútumaira, az elkülönült szubsztanciákra és azok egyediségére vonatkoznak, az
episztemológiaiak Isten megismerhetőségére, a természetfilozófiaiak az égre és az égitestekre, a világ
teremtésére és örökkévalóságára, az anyagi világ tulajdonságaira, a természettörvények mibenlétére,
az emberi lélekre és annak képességeire, a morálfilozófiai állítások pedig az emberi akarat
természetére, valamint a „jó” és a boldogság mibenlétére. A teológiai állítások a teológia és a hit
tudományos jellegével, a Szentháromsággal, az Eukharisztiával, morális kérdésekkel, valamint a halál
utáni élettel kapcsolatosak.

       Ami a határozat szövegét illeti, nem világos, hogy kire utal a meglehetősen homályos „nonnulli
Parisius studentes in artibus” („néhányan azok közül, akik Párizsban a szabad művészetekkel
foglalkoznak”). Nyilvánvalónak tűnik, hogy nem vagy nem csupán a magiszterekre, hiszen Tempier
rájuk az egyértelműbb „magistri in artibus” kifejezéssel utalna (1997: 99). Sajátos módon azt a
triviális lehetőséget, hogy a diákokra vonatkoznék a „studentes” kifejezés, sokáig senki nem vizsgálta
meg komolyabban. Pedig a kontextus ezt alátámasztja, hiszen az érintettek Tempier szerint az elítélt
állításokat „előadják és megvitatják” az iskolákban (lásd ehhez De Mowbray 2002: 219–227). Az
„előadás”, „megtárgyalás” (tractare) általános kifejezésnek tűnik, amennyiben bármiféle szóbeli
diskurzusra vonatkozhat. Nem valószínű ugyanakkor, hogy a fölolvasásra vonatkoznék, mert arra a
„legere” igével szoktak utalni. A második (disputare) már inkább technikai jellegű kifejezés, és egy
meghatározott oktatási formára, tudniillik az egyetemi disputára utal (lásd 3.4.18.). A disputában
komoly szerepet játszottak a diákok, mivel az adott problémával kapcsolatos érvek egy részét ők
adták elő. A „magas állású és tekintélyes személyiségek ismételt, hitbeli buzgalomtól sarkallt
jelentése” támaszkodhatott a diákok (mindenekelőtt alkalmasint a baccalaureusok) fölvetéseire a
disputák során. Ezek szóbeli tanítások voltak. Ennek természetesen az sem mond ellent, ha néhány
mester írásában megtalálhatjuk az elítélt állításokat vagy azok egy részét, hiszen a szóbeli disputák
anyaga, illetve ezek bizonyos részei a mesterek által írt, vagy reportatióként fönnmaradt szövegekben
megjelentek.

       A 219 állításból meglepően kevés azonosítható Sigerus de Brabantia és Boëthius de Dacia
írásaiban, akiket tradicionálisan az elítélő határozat fő célpontjainak tekintettek. Ezt mindenekelőtt
annak alapján tették, hogy létezik egy kézirat, amely „az eretnek Sigerus és Boëthius ellen” címet adja
az elítélt tételek listájának, továbbá Raymundus Lullus a listához fűzött kommentárja egyik
kéziratának is hasonló címet adnak (Liber contra errores Boethii et Sigerii), valamint egy kézirat azt
állítja, hogy az elítélt tételek „fő képviselője egy bizonyos Boëthiusnak nevezett klerikus volt” (Van
Steenberghen 1977: 69, 155). Hatvan olyan állítás található a szövegekben, amelyek kisebb-nagyobb
valószínűséggel megtalálhatóak a két szerző fennmaradt szövegeiben (az elítélt tételekkel azonosított
állítások nem felelnek meg szó szerint a két szerző szövegeinek), további 18 megtalálható névtelen
artes magiszterek munkáiban, egy pedig Aquinói Tamás Etika-kommentárjában. Jelentős
bizonytalansággal azonosítható csak további 72 tétel, 68 pedig egyáltalában nem található meg
semmiféle ránk maradt szövegben. A 151 valamilyen mértékű valószínűséggel azonosított tétel
többsége továbbá nem a két említett szerző álláspontját jeleníti meg, hanem idézetek Arisztotelésztől
vagy más filozófusoktól (Hissette 1977; különösen 314–318).

       A határozat függelékében megjelenő tételek között vannak olyanok, amelyek egymással explicit
vagy implicit ellentmondásban állnak (Miethke 1976: 85–86). Ez már Tempier püspök korábbi, 1270-
es elítélő határozatának esetében is így volt. Ezen túlmenően a határozat tartalmazott 33 olyan
állítást is, amely a kor mércéjével mérve is ortodoxnak számított (Hissette 1977: 314).

      Mindez azt mutatja, hogy az elítélt tételek listájának összeállítását nem előzte meg alapos vita
és kellő megfontoltság. Tempier püspök – mint írja – kikérte „a Szentírás doktorainak és más bölcs
férfiaknak a tanácsát”. Más forrásból tudjuk, hogy 16 teológus magiszter (köztük Henricus
Gandavensis) adott tanácsot a püspöknek. Nem tudjuk, hogy a „más bölcs férfiak” kicsodák. Úgy
tűnik azonban, hogy nem volt teljes az egyetértés a teológus magiszterek, valamint az eljárásban
részt vevő többi szereplő között, beleértve ezek közé Tempier püspököt is. Aegidius Romanus például
azt írta, hogy „ezen elítélt tételek közül több is egyesek önfejűségéből s nem a magiszterek
tanácsának alapján került bele a határozatba” (II Sent. d. 32, q. 2, a. 3, Aegidius Romanus 1968:
471b). Ez azt jelenti, hogy még csak azt sem állíthatjuk, hogy a lista teljes mértékben a párizsi
egyetem teológiai fakultása magisztereinek megfontolásait tükrözi.

       Nem tudjuk, hogy milyen módszert követtek a lista előállításában közreműködők, de az
eredmény állítások meglehetősen kaotikusnak tűnő sorozata. Ez nem volt egyedülálló az efféle listák
esetében (Thijssen 1998: 50; Miethke 1976: 85). Ebben az esetben azonban Tempier egyértelműen
utal a határozat szövegében arra, hogy a határozat mellékletét képező tekercs azonos volt az
állításokat tartalmazó cédulákkal, kis lapokkal. Az eljárásban közreműködők valószínűleg ezeken a
cédulákon rögzítették a tévesnek tartott állításokat (akár írásos, akár szóbeli források alapján), s ezek
szerkesztetlen, redundáns és inkonzisztens sorozata alkotta később a tételek listáját (Bianchi 1990:
18, Z. Kaluzára hivatkozva).
       Rendkívül fontos továbbá a határozattal kapcsolatban az, hogy Tempier nem állítja, hogy az
artes fakultás tagjai lennének a szerzői ezeknek az állításoknak (Thijssen 1998: 51). Pusztán annyit
állít, hogy megtárgyalják és megvitatják, vagyis terjesztik ezeket a nézeteket. Ez elegendő volt az
eljárás megindításához és a határozat meghozatalához, nem elegendő azonban ahhoz, hogy a lista
alapján bárkinek a teoretikus álláspontját azonosíthassuk a korabeli artes fakultáson.

      Tekintettel arra, hogy az egyetemek egyházi testületek voltak, és tagjaik – bármelyik fakultáshoz
tartoztak is – klerikusok, a püspök eljárása nem sértette azokat a szabadságokat, amelyekkel az
egyetemhez tartozó emberek rendelkeztek. Következésképpen arról sem lehetett szó, hogy az
egyetemi testület fellépjen az elítélő határozattal szemben. Ilyesmi nem is történt. Valószínűleg
sokan úgy gondolták azonban, hogy a püspök nem megfelelőképpen élt a jogával, és a hatalmát az
artes fakultásnak a teológiai fakultás által történő elnyomására használta. Jacobus Duacensis például,
aki párizsi artes magiszterként a pikárdiai nemzet prokurátora volt 1275-ben, azt írja később egy
helyütt, hogy a „filozófusokat ebben az időben elnyomták”. Az elnyomás gyakorlói nem lehetnek
mások, mint a lista előállításában közreműködők, közöttük a 16 teológus magiszter, az elnyomottak
pedig a filozófusok, azaz az artes fakultás tagjai. Jacobus megjegyzi, hogy az elnyomásnak négy oka
volt. Ezek a következők: „az emberek” rosszindulata, irigysége, tudatlansága és ostobasága. A
tudatlanságuk Jacobus szerint abban nyilvánult meg, hogy „nem tudták megkülönböztetni a téveset a
nem tévestől”. Az ostobaságuk (stultitia) pedig abban, hogy „azt képzelik, hogy ismerik a filozófiát,
miközben valójában nem ismerik, mert bár tudnak ezt-azt a filozófia ágairól, alig valamit, vagy éppen
semmit sem tudnak a gyökérzetéről”. Szerinte az az elnyomás, amely a filozófusokat érte az elítélő
határozattal, többeket is elrettentett a filozófiától (Bianchi 1990: 46–48).

      Az elítélő határozat a későbbiekben széles körben ismert és használt szöveg lett. Gyakori volt,
hogy tévedéseket tartalmazó egyéb listákkal szerkesztették egybe, így például Aegidus Romanus A
filozófusok tévedéseiről címen ismert összeállításával, amelyben Aegidus Arisztotelész 14, Averroës
12, Avicenna 22, Algazel 18, Al-Kindi 15 és Maimonidész 15 tévedését gyűjtötte össze (Aegidius
Romanus 1991). A legelterjedtebb és legismertebb azonban az a gyűjtemény volt (Collectio errorum
omnium in Anglia et Parisius condemnatorum), amely tematikusan rendezte az elítélő határozat
tételeit, s további listákkal kapcsolta össze azt. Raymundus Lullus 1298-ban kommentárt is írt a
listához.

3.6.4. Sigerus de Brabantia (1240 körül–1281/84) és Boëthius de
Dacia (†1284 előtt)
Az 1277-es elítélő határozat a hagyományos értelmezés szerint elsősorban e két szerző ellen irányult.
Sigerus és Boëthius bizonyára sok tekintetben kiemelkedő és eredeti egyéniségek voltak, a nekik
tulajdonított alapvető tézisek jelentős része azonban megtalálható más szerzőknél is. Az az éthosz
pedig, amivel munkájukat, a filozófia oktatását végezték, már több évtizeddel föllépésüket
megelőzően megjelent a párizsi egyetem artes fakultásán.

      A természetfilozófiát és a metafizikát érintő tiltások ellenére (lásd 3.4.13.) az arisztotelészi
tudományfelfogás a párizsi egyetem artes fakultásán a 13. század közepére uralkodóvá vált. Az 1230-
as évekre a trivium és quadrivium tradicionális tudományai beleolvadtak a tudományok arisztotelészi
(pontosabban ahhoz közel álló) rendszerébe. Ezt kitűnően illusztrálja az az 1230–40-es évekből
származó quaestio-gyűjtemény, amelyet szerzője, egy számunkra ismeretlen artes magiszter a
vizsgákra való felkészülést elősegítendő állított össze. A gyűjtemény viszonylag kis teret szentel a
természetfilozófia és metafizika tárgyalásának, mivel a tiltások miatt az említett írások fölolvasása és
értelmezése szóba sem jöhetett, ám részletesen tárgyalja például az arisztotelészi etikát (Grabmann
1936:183–199; 1956: 132–141; Van Steenberghen 1966: 119–132).

     A szövegnek ez a szakasza rendkívül tanulságos, mivel azt mutatja, hogy a filozófiai és teológiai
szempontokat ekkoriban már – módszertani megfontolásokból – szigorúan különválasztották. Arra a
kérdésre: vajon az ember-e a teljes oka úgy a jó, mint a rossz cselekedeteknek, a szerző igennel
válaszol, mivel – mint írja – mindkettőnek az emberi akarat a princípiuma. Rögtön hozzáteszi
azonban, hogy ezt csak akkor állíthatjuk, ha „a filozófia szerint beszélünk”: ha a teológia szerint
nézzük a dolgot, akkor azt kell mondanunk, hogy az isteni kegyelem segítsége nélkül nem vagyunk
képesek jó cselekedetre (Grabmann 1956: 140).

       Egy másik kérdésre adott válaszában a szerző szembeállítja egymással a boldogság filozófiai és
teológiai fogalmát: a test vonatkozásában boldogságról csak a teológusok beszélhetnek, mivel azt
állítják, hogy a lélek a halál után újraegyesül a testtel. A filozófus azonban – lévén a test föltámadása
csoda – nem állíthat ilyesmit, hiszen a csodák természettörvények segítségével nem értelmezhetőek,
s ezért nem is tartoznak a filozófusra. A filozófus ezért csak a lélek vonatkozásában beszélhet
boldogságról (Grabmann 1956: 138).

      A két rövid passzus olyan attitűdöt takar, amely a korábbiakban ismeretlen volt, ám amely
későbbi szövegekben a század folyamán gyakran megjelenik. A filozófus – ellentétben a teológussal –
csakis olyan ismeretekkel foglalkozik, amelyekre racionális úton tehetünk szert. A filozófus nem Isten
igéjét kívánja közvetíteni a hívek felé annak a megingathatatlan meggyőződésnek az alapján, hogy a
keresztény bölcsesség egységes, hanem – szigorúan racionális alapon – vizsgálat tárgyává tesz
bizonyos problémákat. Albertus Magnus példáján láthattuk, hogy ebben az értelemben nemcsak az
artes fakultás magiszterei vagy hallgatói lehettek filozófusok, hanem mindazok a teológusok is, akik a
műveikben a fenti alapelveknek megfelelően jártak el (lásd 3.6.1.).

      A filozófus hivatásának ez az értelmezése megváltoztatta a szövegmagyarázat általánosan
elfogadott elveit és az igazságfogalmat: a tradicionális középkori exegézis abból indult ki, hogy az
adott szöveg értelmezője ki kell hogy bontsa a szövegből az isteni kinyilatkozáson alapuló igazságot.
Az artes fakultás magisztere eltekint az igazságra vonatkozó kérdéstől (anélkül természetesen, hogy
ezzel egyetlen hitigazságot is tagadna), s csupán arra törekszik, hogy minden elfogultságtól mentesen
értelmezze a filozófusok (természetesen elsősorban Arisztotelész) szövegeit. A filozófus e
megközelítés szerint nem birtokosa az igazságnak, hanem kutatja azt (Lohr 1982: 88–91).

    Mind Sigerus, mind pedig Boëthius írásaiban alapvető ez a filozófus hivatásával kapcsolatos
meggyőződés.

      Sigerus de Brabantia valószínűleg 1240 körül született a brabanti hercegségben. Liège-ben
folytatta elemi tanulmányait, ahol a Szent Pál-székesegyház kanonokja lett, ami lehetővé tette
számára azt, hogy Párizsban tanuljon. 1255–1257 között csatlakozott az egyetem pikárdiai
nemzetéhez. 1266-ban már artes magiszter volt, és – mivel nem folytatott további tanulmányokat a
teológiai fakultáson – a haláláig az is maradt, bár tényleges magiszerként valószínűleg csak 1276-ig
működött.

      Néhány, tisztán korporatív természetű konfliktusban játszott (valószínűleg nem is jelentős)
szerepét korábban úgy értelmezték, hogy egy mozgalom „ideológiai vezetője” vagy valami hasonló
volt, nyilvánvalóan 20. századi minták alapján értelmezve a 13. századi eseményeket. Ezt az
értelmezést a rendelkezésre álló források egyáltalán nem támasztják alá (Gauthier 1983 és 1984).
      1276. november 23-án a francia inkvizítor, Simon du Val úgy rendelkezett, hogy Sigerus és két
magisztertársa (Goswin de la Chapelle; Bernier de Nivelles) jelenjenek meg 1277. január 18-án a
bírósága előtt, és feleljenek azokra a vádakra, amelyek szerint eretnekek. Arról semmiféle
információval nem rendelkezünk, hogy milyen alapon és ki vádolta őket eretnekséggel. Az inkvizítor
bizonyára mentesítette őket a vádak alól, mert Sigerus visszatért Liège-be, a társai közül Bernier de
Nivelles pedig az 1280-as években a párizsi egyetem teológus magisztereként jelenik meg (Gauthier
1984: 26–27).

      Sigerus az 1280-as években a káptalan valamilyen ügyének rendezése érdekében Orvietóba
utazott, a pápai udvarba. Itt halt meg 1281. február 22-e után, állítólag úgy, hogy a megtébolyult
titkára leszúrta.

     Úgy gondolják, hogy Sigerusra utal Johannes Peckham az oxfordi egyetemhez 1284. november
10-én írt levelében, ahol azt állítja, hogy a szubsztanciális forma unicitása eretnek tételének „két fő
védelmezőjét vagy talán kiagyalóját” az Alpokon túl elérte a nyomorúságos, ám megérdemelt vég
(Johannes Peckham 1885: 842).

      Sigerustól javarészt olyan írások maradtak fenn, amelyek az egyetemi oktatási tevékenységhez
kapcsolódtak. Ezek között logikai írások (Impossibilia, Quaestiones logicales, Sophismata), valamint
kommentárok is találhatók (In III De anima, De generatione, Meteora, Physica, Metaphysica, Liber de
causis), jelentős részben reportatiók formájában. Siger azonban írt önálló traktátusokat is, mint a De
necessitate et contingentia causarum, a De aeternitate mundi, vagy a De anima intellectiva. Ez utóbbi
válasz Aquinói Tamás De unitate intellectus című vitairatára (1270), amely a hagyomány szerint
Sigerus ellen irányult, támadva az írásaiban megjelenő monopszichista Arisztotelész-értelmezést,
mely szerint egyetlen értelem van az egész emberi fajban (vö. Aquinói Szent Tamás 1993). Sigerus
írásai az egyetemi magiszteri pályafutása idején keletkeztek, hozzávetőlegesen 1265 és 1276 között.

      Sigerus a neki tulajdonítható korai (1270 előtt keletkezett) szövegekben egyáltalán nem
foglalkozott azzal a kérdéssel, hogy az általa oktatott tananyagban szereplő állítások hogyan
viszonyulnak a teológiai állításokhoz. Az 1270-es elítélést követően keletkezett írásaiban azonban –
valószínűleg az elítélő határozat hatására – már gyakrabban találhatunk utalásokat a filozófiai és a
teológiai állítások viszonyára. A De anima intellectivában például (A gondolkodó lélek, 1272–1274)
Sigerus az értelem egysége problémájának tárgyalását lezárva például a következő megjegyzést teszi:

     „[…] már régóta kétséges számomra, hogy mit kell tartanunk az említett problémával
kapcsolatban, ha a természetes ész útján haladunk, valamint az is, hogy mit gondolt a Filozófus az
említett kérdésről; az efféle kétség esetén azonban a hithez kell csatlakoznunk, amely minden emberi
fogalmat meghalad” (De anima intellectiva, VII; Siger de Brabant 1972: 108).

     Ugyanebben az írásban egy másik helyen a következőt olvashatjuk:

      „Egyedül a filozófusok intencióját vizsgáljuk itt […], s legfőképpen Arisztotelészét, habár a
Filozófus talán eltérően vélekedett attól az igazságtól és bölcsességtől, amely […] a hit által adatott
nekünk, s amelyre a természetes ész fogalmainak segítségével nem következtethetünk. Nem
foglalkozunk azonban Isten csodáival akkor, amikor a természet dolgairól természetes módon
beszélünk” (De anima intellectiva, III; Siger de Brabant 1972: 83).

     Ebből a két szövegből az derül ki, hogy Sigerus szerint a filozófiai kutatás során nem tudjuk
előre, hogy képesek leszünk-e majd megoldani egy adott problémát, és mi lesz a probléma
megoldása. „Nem tudjuk, ki a bölcs, s azt sem, mi az igaz ítélet a dolgokról”, olvashatjuk a Metafizika-
kommentárjáról készült reportatióban (Siger de Brabant 1983, 184). A filozófiai kutatás célja Siger
szerint a filozófusok számunkra ismeretlen intenciójának a föltárása, függetlenül attól, hogy az adott
probléma vonatkozásában a keresztény dogmákból mi következik.

     A filozófusok állításainak vizsgálata és egy probléma lehetséges megoldásainak számbavétele
ezért Sigerus álláspontja szerint nem azonos azzal, hogy a vizsgálódó személyesen is csatlakoznék
valamely megoldáshoz.

     „Amikor pedig azt mondjuk, hogy Arisztotelész ezen a véleményen van, akkor ez nem azt jelenti,
hogy csatlakozunk vélekedéséhez” (Siger de Brabant 1981: 143).

      Mindez az egyetemi oktatás disputatív, eltérő véleményeket kötelezően ütköztető jellegéből,
valamint az egyetemi oktató professzionalitásából fakad. A filozófusnak nem az a feladata, hogy
teológiai szempontból megítélje a filozófiai szövegeket, hanem az, hogy kizárólag filozófiai
alapelvekből kiindulva értelmezze azokat. Ez az álláspont kizár minden nem filozófiai előfeltevést,
következésképpen kizárja a hit és a filozófia konkordanciájának előföltevését is. Ez azonban nem
jelenti azt, hogy Sigerus szerint a filozófia ellentmondásban áll a kinyilatkoztatással. Abból ugyanis,
hogy a filozófus „az ésszel vizsgálható alacsonyabb rendű okok alapján” (per causas inferiores
investigabiles ratione) arra a következtetésre jut, hogy valami szükségszerű vagy lehetetlen, egyetlen
esetben sem következhet az, hogy ellentmondásba kerül a teológiával. A filozófia ugyanis nem
abszolút értelemben használja a szükségszerűség fogalmát. Az, ami a természetes ész számára
szükségszerű, írja egy kortárs szerző (valószínűleg Sigerus maga), „a legmagasabb rendű ok révén,
amelynek az erejét és a hatóképességét egyetlen teremtett dolog sem foghatja föl”, lehet másként is
(Zimmermann 1968: 3).

      Sigerus álláspontja lényegében megegyezik Boëthius de Daciáéval, s számos kortárs szöveg arra
utal, hogy az artes fakultás más magiszterei is hasonlóan értelmezték a filozófus hivatását és a
filozófiai és teológiai állítások viszonyát. Ez utóbbi tekintetben Sigerus – és a vele azonos álláspontot
képviselők – egyértelműen szemben álltak Aquinói Tamással. Sigerus egyébként Tamást – Albertus
Magnusszal együtt – a kor legkiemelkedőbb filozófusának tekintette (praecipui viri in philosophia
Albertus et Thomas; Siger de Brabant 1972: 81). Tamás sok tekintetben erősen hatott Sigerusra, s az
sem zárható ki, hogy személyesen is kapcsolatban álltak (Zimmermann 1967–1968: 212; Gauthier,
1983: 212–232).

      Tamás életművének az alapja azonban a Sigerusétól eltérő konkordanciagondolat. Tamás meg
volt győződve arról, hogy a filozófiai tudományok, amelyek szükségszerűen igaz alapelvekből
szükségszerűen igaz konklúziókra következtetnek, nem tartalmazhatnak olyan állításokat, amelyek
ellentétesek a kinyilatkoztatással, hiszen egyetlen igazság van, amelynek végső forrása Isten.

      „S habár az emberi elme természetes világossága nem elegendő mindannak nyilvánvalóvá
tételére, ami a hit által nyilatkozik meg számunkra, mégis lehetetlen, hogy a hit révén nekünk isteni
rendelés szerint átadott igazságok ellentétesek legyenek azokkal, amelyeket a természet olt belénk.
Valamelyik a kettő közül ugyanis szükségképpen hamis lenne; s minthogy mindkettő Istentől
származik belénk, Isten a hamisság szerzője lenne számunkra, ami pedig lehetetlen. […] Ahogyan
mármost a szent tudomány a hit világosságán alapul, úgy a filozófia az ész természetes világosságán;
ezért lehetetlen, hogy azok az állítások, amelyek a filozófiához tartoznak, ellentétesek legyenek a
hittételekkel […]. Ha pedig a filozófusok állításai között olyat találunk, amely ellentétes a hittel, az
nem filozófia, hanem a filozófiának az ész hiányosságából fakadó hibás használata” (philosophiae
abusus ex defectu rationis; Thomas de Aquino 1955: 94).

      Boëthius de Dacia életéről és működéséről keveset tudunk. Dániában született, 1262 után
Párizsban volt, s az 1270-es években artes magiszterként a párizsi egyetemen oktatott. Valamennyi
művét 1277 előtt írta, ami arra utal, hogy valamikor 1277 körül megszűnt az artes fakultás
ténylegesen oktató magisztere lenni. Lehetséges, hogy valamikor belépett a Domonkos-rendbe, mert
a 14. századi stamsi domonkos katalógus tartalmazza a műveit. Logikai és természetfilozófiai
kommentárjai és önálló írásai maradtak ránk, amelyek csak részben azonosak a stamsi katalógusban
fölsorolt művekkel. Nem tudjuk, hogy mikor halt meg.

      Boëthius de Dacia rendkívül kifinomult módon értelmezte az emberi tudás rendszerét,
alapvetően Arisztotelész Második analitikájából, valamint a teológia nem tudományos jellegének
tradicionális felfogásából kiindulva. Boëthius szerint valamennyi tudomány szükségszerű alapelvekből
indul ki, demonstratív módon jár el és az egyes állítások kauzális magyarázatát adja.
Következésképpen az emberi tudásnak azok a területei, amelyek nem analitikus-deduktív módon
szerzett ismereteket tartalmaznak, nem tartoznak szigorú értelemben a tudományhoz. Ilyen például
a topika, amelynek az alapelvei nem evidensek, vagy a jogtudomány és a teológia, amelyek esetében
a kauzális magyarázat nehézségekbe ütközik vagy elvileg lehetetlen. Habár ezeknek a művelése során
is tudományos (ti. demonstratív) módon járunk el, amennyiben állításokat bizonyítunk, ám a
bizonyítás alapelvei nem evidensek, hanem valamilyen törvényen (lex) alapulnak. A teológia alapelvei
például a hiten (fides) nyugszanak. A hiten alapuló princípiumok azonban nem evidensek,
következésképpen „a hit nem tudomány” (fides non est scientia; De aeternitate mundi, Boëthius de
Dacia 1976: 366). Ez utóbbi álláspont a 13. század első felének teológusai körében igen elterjedt volt,
nem tekintette tudománynak a teológiát többek között Richard Fischacre, Guillaume d’Auxerre,
Alexander Halensis, Petrus de Trabibus vagy később Albertus Magnus és Robert Kilwardby sem
(Fioravanti 1970: 547–556).

      A tudományok tárgya Boëthius de Dacia szerint minden esetben olyasvalami, ami nem változik
és szükségszerű. A természettudományok esetében azonban, amelyek kontingens dolgokkal
foglalkoznak, ez a változatlanság és szükségszerűség hipotetikus, és az ok-okozati relációra
vonatkozik. Ez azt jelenti, hogy ha létezik egy adott természetes ok és semmi sem korlátozza, akkor
minden esetben ugyanazt a hatást hozza létre, amiből nem következik az, hogy ez a természetes ok
szükségszerűen létezik és nem változhat meg. Ha kizárólag az lehetne a tudomány tárgya, ami
szükségszerűen létezik és nem változik meg, akkor nem volna lehetséges tudományos ismeretet
szerezni a keletkező és pusztuló dolgokról.

      Minden tudomány zárt, önmagában konzisztens rendszer Boëthius de Dacia szerint. Egy adott
tudomány nem vizsgálja a saját alapelveit, amelyektől az adott tudomány állításainak az igazsága
függ. Ezeket az alapelveket kizárólag a metafizika vizsgálhatja, az is csak annyiban, amennyiben ezek
az alapelvek valamennyi tudomány számára közösek. A tudomány állításainak az igazságáról csupán
az adott tudomány alapelveinek vonatkozásában beszélhetünk. Minthogy minden tudománynak
megvannak a sajátos princípiumai, az, aki tud valamit, nem elegendő, ha igaz és elsődleges
alapelvekből következtet: ezeknek az alapelveknek sajátosaknak, az adott tudomány szubjektum-
genuszához tartozóknak kell lenniük. Boëthius de Dacia több helyütt is megismétli ezzel kapcsolatos –
rendkívül találó – mondását: nullus artifex considerare potest illa quae sunt extra terminos suae
scientiae, azaz egyetlen tudós sem foglalkozhat azzal, ami kívül esik az általa művelt tudomány
határain.

      Boëthius de Dacia a fenti tudományfelfogásnak megfelelően elemzi a világ örökkévalóságának
problémáját De aeternitate mundi című írásban. A probléma (vajon örökkévaló-e a világ) megoldása
során Boëthius azt vizsgálja, hogy a különböző filozófiai tudományok, valamint a hit hogyan
viszonyulnak a kérdéshez. Boëthius abból indul ki, hogy a filozófia a különböző létezők racionális
vizsgálatával azonos. Háromféle létező van: a természetes létezők, a matematikai, valamint az isteni
dolgok, s ezeket – racionális módon – a természetfilozófus, a matematikus és a metafizikus vizsgálja.
A világ örökkévalóságának problémájához a különböző filozófiai tudományok eltérő módon
viszonyulnak, mivel mindegyik a saját princípiumainak megfelelően vizsgálja a kérdést. Sem a
természetfilozófia, sem a matematika, sem pedig a természetfilozófia nem tudja bizonyítani azt, hogy
Isten időben hozta létre a világot, és azt sem, hogy Isten örökkévaló világot teremtett, mivel mindkét
állítás bizonyításához az isteni akarat megértésére volna szükség. A természetfilozófia azonban a
saját alapelvei alapján arra a következtetésre jut, hogy nem igaz az, hogy a világnak volt kezdete. A
matematika alapelvei indifferensek a probléma megoldásának szempontjából, a metafizika pedig
azért nem képes állást foglalni a kérdésben, mert a metafizika művelője – mint láttuk – nem
rendelkezik ismeretekkel az isteni akaratról. Másutt Boëthius azt írja, hogy a metafizika képes
bebizonyítani azt, hogy a világ a semmiből teremtetett, mivel ha nem így lenne, akkor nem léteznék
semmi. A világ semmiből teremtettsége azonban nem implikálja azt, hogy a világnak kezdete van, s
következésképpen az említett bizonyítás irreleváns a probléma szempontjából. Miután a filozófiai
tudományoknak a kérdéssel kapcsolatos álláspontját megvizsgálta, Boëthius de Dacia megállapítja,
hogy a világnak van kezdete, mivel a keresztény hit azt tanítja, hogy a világot Isten az időben
teremtette.

      Boëthius de Dacia szerint a természetfilozófia állítása (nem igaz az, hogy a világnak volt kezdete)
és a keresztény hit dogmája (a világnak volt kezdete, mert Isten a világot időben teremtette) nem
állnak ellentmondásban egymással. A természetfilozófus állítása ugyanis pusztán a természetfilozófia
princípiumait figyelembe véve igaz. Ez az igazság azonban relatív abban az értelemben, hogy azoknak
az alapelveknek és argumentációknak a vonatkozásában igaz, amelyek szerint a természetfilozófia
művelője eljár. Boëthius de Dacia sem a természetfilozófia alapelveiről, sem pedig a módszereiről
nem állítja azt, hogy hamisak vagy elhibázottak lennének, ám azt állítja, hogy a természetfilozófia
említett állítása „abszolút értelemben” hamis, mert arról a természetfeletti okról, amely a világ
örökkévalóságának problémáját eldönti, a hit szolgál megfelelő információkkal, és nem a racionális
természettudomány.

3.6.5. Aegidius Romanus, Godofredus de Fontibus és Henricus
Gandavensis
Az 1277-es elítélő határozatot követő időszak Petrus Johannes Olivi mellett (lásd 3.7.5.)
legjelentősebb teológusai Aegidius Romanus (1243/7–1316), Godofredus de Fontibus (1250 előtt–
1306/9), valamint Henricus Gandavensis (Henricus de Galvano; †1293) voltak. Aegidius Romanus volt
az ágostonos remeték rendjének első olyan tagja, aki a párizsi egyetemen teológus magiszterként
működött. Aegidius lehetséges, hogy Aquinói Tamás tanítványa volt 1269 és 1272 között, Tamás
második párizsi magisztériumának idején. 1277-ben ellene is vizsgálatot indítottak, ám állítólag
megtagadta, hogy visszavonja azt az 51 tételt, amelyek a vizsgálat során cenzúra alá estek.
Valószínűbb azonban, hogy a vizsgálat nem zárult le, és elejtették az Aegidius elleni vádakat.

       Aegidius Romanus Aquinói Tamás követője volt, és az ellene indított eljárás során olyan
állításait cenzúrázták, amelyek Aquinói Tamásnál is megtalálhatók voltak. Aegidius azonban oly
módon követte Tamást, hogy annak tanításait gyakran kreatív módon átalakította, és a mestert
jelentéktelenebb kérdésekben bírálta is. A legfontosabb tamási tézisekkel azonban Aegidius
egyetértett, így elfogadta a létezés és a lényeg valóságos különbözőségének tézisét (lásd 3.5.7.), a
szubsztanciális forma unicitásának tézisét (lásd 3.6.2.), az univerzális hülomorphizmus elleni tamási
érvelést (lásd 3.5.6.), valamint (legalábbis az 1277-es elítélő határozatot megelőzően) azt, hogy a
világ teremtettsége és örökkévalósága nem foglal magában ellentmondást (lásd 3.6.2.).
       Aegidius 1285 és 1291 között a párizsi egyetem teológus magisztereként működött. 1292-ben az
ágostonos remeték rendjének generális perjele lett, 1295-ben pedig Bourges érseke. VIII. Bonifác
pápát támogatta Szép Fülöppel szemben a világi és spirituális hatalommal kapcsolatos vitájukban.
1302-ben írta De ecclesiastica potestate (Az egyházi hatalomról) című művét e két hatalom
kapcsolatáról. Ebben az írásban Aegidius amellett érvelt, hogy két hatalom létezik a világban: a
királyok világi hatalma és az egyház spirituális hatalma. A spirituális hatalom minden tekintetben a
világi felett áll, a világi uralom (dominium) az egyháztól ered és annak alárendelt. Aegidius továbbá az
egyházat a pápával azonosította, aki a keresztény világ abszolút hatalommal rendelkező uralkodója. A
mű alaptézise a világi hatalom egyházi hatalomnak való alárendeltségéről ezért lefordítható arra az
állításra, hogy a pápa hatalma minden világi hatalom felett áll. A pápa Aegidius hasonlata szerint
„kötőfék és zabla nélküli állat” (animal sine capistro et freno), s ezért senki sem ítélkezhet felette, és
nem köti sem egyházi, sem pedig világi törvény (De ecclesiastica potestate III, 9, Giles of Rome 2004:
360).

      Az ágostonos remeték rendje 1287-es firenzei nagykáptalanján a rend hivatalos tanítójává tette
az akkoriban a negyvenes éveiben járó Aegidius Romanust. Ez a rend határozata értelmében azt
jelentette, hogy az Aegidius által addig leírtak mellett elfogadták mindazt, amit Aegidius valaha írni
fog (opiniones, positiones et sententias scriptas et scribendas; vö. Courtenay 1987a: 176).

      Godofredus de Fontibus az 1270-es évek elején folytatott tanulmányokat Párizsban az egyetem
artes fakultásán. Az akkori artes magiszterek munkássága – és elsősorban Sigerus de Brabantia –
iránti érdeklődését tükrözik a könyvtárának fennmaradt kéziratai. Godofredus 1285-től 1303/4-ig
oktatott az egyetem teológiai fakultásán. Tizenöt quodlibet quaestiója maradt ránk reportációk és
auktorizált szövegek formájában. Godofredus a létezés és a lényeg különbözőségének problémája
kapcsán azon az állásponton volt, hogy ezek sem valóságosan (Aquinói Tamás, Aegidius Romanus),
sem pedig intencionálisan nem különböznek (Henricus Gandavensis), hanem ténylegesen azonosak.
Godofredus rendkívül erőteljesen érvelt Henricus Gandavensisnek az akarattal kapcsolatos
álláspontja ellen is, s azt állította, hogy az értelem által megjelenített tárgy mozgatja az akaratot
(lásd 3.7.7.). A szubsztanciális forma unicitásának problémájával kapcsolatban a pluralista tézis
Henricus által képviselt változatával szemben érvelt, részben Aquinói Tamás korábbi argumentumaira
támaszkodva, ám teológiai megfontolásokból nem kötelezte el magát a szubsztanciális forma
unicitásának tézise mellett. A világ örökkévalóságának problémájára adott válaszát is jelentős
mértékben befolyásolta Aquinói Tamás álláspontja, ám a vizsgálódásait mégis azzal az óvatos
konklúzióval zárja, hogy sem az az állítás nem bizonyítható, hogy lehetetlen a világ örökkévalósága,
sem pedig az, hogy lehetséges.

     Aquinói Tamás és Duns Scotus között a legnagyobb hatású teológus Henricus Gandavensis volt.
Henricus 1240 előtt született Gentben. A tournai-i katedrális iskolájában, majd Párizsban tanult, ahol
1275-ben lett a teológia magisztere. Részt vett annak a bizottságnak a munkájában, amely
előkészítette az 1277-es elítélő határozatot. Szekuláris magiszterként határozottan bírálta a kolduló
rendeknek IV. Márton pápa által 1281-ben nyújtott privilégiumokat.

     Henricus Gandavensis legjelentősebb művei a Summa quaestionum ordinarium, valamint
a Quodlibet quaestiók voltak. A Summa az egyetemi szabályzatoknak megfelelően tartott rendes
egyetemi disputáinak megszerkesztett és összerendezett gyűjteménye volt. A hatalmas mű első
szakasza a teológia természetéről szól, a második az isteni természetről és Isten attribútumairól, a
harmadik pedig a Szentháromságról.

     Henricus Gandavensis Aquinói Tamás egyik legélesebb elméjű kritikusa volt. Ezt a kritikát
gyakran úgy írja le a filozófiatörténet-írás, mint az „arisztotelizmus” (Aquinói Tamás), valamint az
„augusztinizmus” (vagy „avicennista augusztinizmus”: Henricus Gandavensis) „küzdelmének jelentős
állomását”. Ennek a megközelítésnek az analógiájára nehéz volna értelmes állítást tenni Henricus
Gandavensisnek és legalaposabb kritikusának, Johannes Duns Scotusnak a viszonyáról. Ebben az
esetben ugyanis azt kellene mondanunk, hogy Duns Scotus bírálata Henricus de Gandavo fölött az
avicennista augusztinizmusnak az avicennista augusztinizmussal folytatott küzdelme jelentős
állomása volt.

      Duns Scotus filozófiája és teológiája számára a kortárs Henricus Gandavensis művei jelentették
a legfontosabb forrást (lásd 3.7.). Nem tudjuk, mitől vált ilyen jelentős szerzővé Duns Scotus számára.
Ebben talán szerepet játszhatott az, hogy 1282-ben a ferences renden belül korlátozták Aquinói
Tamás Summájának tanulmányozását, s az is, hogy Henricus – a kolduló rendekkel való
szembenállása ellenére – teológusként nagy megbecsülésnek örvendett ferences körökben.

3.7. Johannes Duns Scotus (1265/66–1308)
3.7.1. Duns Scotus élete

3.7.2. Duns Scotus művei

3.7.3. Univocitás

3.7.4. Intuitív és absztraktív megismerés

3.7.5. Principium individuationis

3.7.6. Formális különbözőség

3.7.7. Szabad akarat, a kontingencia szinkronikus értelmezése

3.7.1. Duns Scotus élete
Ernest Renan szerint nehéz volna olyan híres mestert találni a középkorban, akinek az élete kevésbé
lenne ismert Duns Scotusénál (Renan 1869: 404). A történeti-filológiai kutatások nyomán ugyan mára
több tekintetben is világosabb képpel rendelkezünk, ám sok tekintetben továbbra is feltételezésekre
kell hagyatkoznunk.

      Johannes valószínűleg a skóciai Berwickshire területén fekvő Duns kisvárosban született 1265.
december 23-a és 1266. március 17-e között (Baliè 1965: 2–10, Williams 2003: 1–2). A Scotus
ekkoriban Angliában már nem az ír eredetre utalt (ahogyan korábban), hanem Skóciából származót
jelentett. A skótok jurisdikcionálisan a ferencesek angliai rendtartományához tartoztak, akiknek a
legfontosabb iskolája Oxfordban volt.

      Valószínűleg igen fiatalon, tíz-tizenkét éves korában kezdte meg tanulmányait az oxfordi
ferenceseknél. Az első dokumentált időpont az életéből 1291. március 17-e, amikor
Northamptonban, a ferencesek rendházában pappá szentelte Oliver Sutton, Lincoln püspöke
(Longpré 1929). A második 1300. július 26-a, amikor huszonegy ferences rendtársával együtt őt is
fölterjesztették a lincolni püspöknek, hogy engedélyt kaphassanak a gyóntatásra a ferencesek oxfordi
templomában (Little 1892: 63–64). 1300–1301-ben, Philip of Bridlington magisztériuma idején részt
vett Bridlington egyik disputáján. Ez föltehetőleg a teológiai tanulmányainak utolsó, tizenharmadik
esztendejében történt, valószínűleg 1300 júliusát megelőzően (Brampton 1964: 17–18; Courtenay
1995a: 152). Ebből az következik, hogy 1288-ban kezdhetett el teológiát tanulni Oxfordban. Az
akkoriban hatályos szabályozás szerint ezt nyolcéves filozófiai tanulmányoknak kellett megelőzniük.
      Több kutató is feltételezte, hogy 1293–1297-ig Párizsban tanult, ez azonban már csak azért is
valószínűtlen, mert 1263-ban Szép Fülöp elrendelte, hogy az összes angol és skót egyetemi hallgató
és magiszter („scholares”) hagyja el Franciaországot, I. Edward pedig 1294-ben megtiltotta, hogy a
Brit-szigetekről hajók induljanak a kontinensre (Wolter 1993: 9).

      Duns Scotus oxfordi teológiai tanulmányainak valószínű menete az egyetemi statútumokat
figyelembe véve további dokumentumok híján is rekonstruálható lenne, ha a statútumok nem a világi
mesterekre vonatkoznának. A kolduló rendek tagjai számára azonban az oktatás jóval flexibilisebb
volt, mint a világi mestereknek (Williams 2003: 3). Azok a statútumok továbbá, amelyekkel
rendelkezünk, a 14. század második feléből valók, s nem tudjuk, hogy alkalmazhatók-e a
századforduló oktatási gyakorlatára (Courtenay 1995a: 152). Mindenesetre a teológiai képzés normál
menete a következő volt (zárójelben a Duns Scotus képzésének időpontjára vonatkozó hipotetikus
adatokkal, valamint az adott fázishoz tartozó egyetemi fokozatokkal): az első hat évet a teológiai
tanulmányoknak szentelték (1288–1294), ezt követte két év, amikor a teológushallgató mint
opponens szerepelt a disputákban (1294–1296), majd egy év, amikor respondensként (1296–1297). A
hallgató a tizedik évet a Szentenciákhoz fűzött kommentárjainak előkészítésével töltötte (1297–
1298), majd a tizenegyedik évben megtartotta az előadásait (1298–1299; baccalaureus sententiarius).
Ezt követően a tizenkettedik évben előadásokat tartott a Bibliához kapcsolódóan (1299–
1300; baccalaureus biblicus), az utolsó évben pedig különböző magiszterek disputáin vett részt
(1300–1301; baccalaureus formatus). Annak azonban, aki befejezte a tanulmányait Oxfordban, az
oxfordi egyetemi szabályozás szerint még több mint egy évet oktatással kellett töltenie ahhoz, hogy
megkaphassa a licentiáját, és ténylegesen az egyetemen oktató magiszter lehessen (Brampton 1964:
17).

     Több feltevés is van azzal kapcsolatban, hogy hol tartózkodott Duns Scotus az 1301–1302-es
tanévben. Brampton szerint valószínűleg logikát tanított Anglia valamelyik konventjében (Brampton
1964: 16–17). Magának Duns Scotusnak az egyik megjegyzése alapján azonban lehetséges, hogy ezt
az évet Cambridge-ben töltötte, bár a megjegyzés alapján az is lehetséges, hogy ez valamivel később
történt (Wolter 1993: 10). Nem lehetetlen továbbá az sem, hogy már 1300-ban vagy 1301-ben (s
nem 1302-ben, amikor ott a Szentenciák első könyvéről megkezdte az előadásait) Párizsba utazott
(Courtenay 1995a: 157–158; Vos 2004: 7–11).

Oxfordi teológushallgatóként Duns Scotus legjelentősebb műve a Szentancia-kommentár volt. Ezt a
szó szoros értelemben nem tekinthetjük kommentárnak, mivel quaestiók sorozata volt
(lásd 3.4.12. és 3.4.18.) A baccalaureus sententiarius feladata ugyanis nem az volt, hogy szó szerinti
kommentárokat fűzzön a Szentenciák négy könyvének teljes szövegéhez, hanem az, hogy
problémákat vessen föl és válaszoljon meg a Petrus Lombardus-szöveggel kapcsolatban. Ezek
a quaestiók követték az eredeti szöveg tematikus beosztását. A szöveg kommentálását követően
a baccalaureus átdolgozta és kiegészítette az előadásainak szövegét. A szövegek ilyen, auktorizált
változatát ordinatiónak nevezték, szemben a szerző eredeti feljegyzéseivel, a hallgatók órai
jegyzeteivel (reportatio), illetve ezen jegyzeteknek az előadó által korrigált verziójával (reportatio
examinata). Az 1300. év nyarán Duns Scotus már dolgozott fő művén, az Ordinatióként
ismert Szentencia-kommentáron, amit élete végéig nem tudott befejezni. A szövegen mindvégig
módosított, s a párizsi előadásainak és rendes disputáinak anyagából is beépített bizonyos részeket,
bár az első könyv valószínűleg még a párizsi előadásai előtt készült (Wolter 1990: 103). A
befejezetlen Ordinatio szövege nem azonos az oxfordi előadásaihoz előzetesen készített
feljegyzéseivel (Lectura), ám nem azonos az Opus Oxonienseként ismert, először 1315 körül Dél-
Angliában a tanítványai által publikált szöveggel sem.
     Duns Scotus Párizsban – még mindig baccalaureusként – ismét előadásokat tartott Petrus
Lombardus Szentenciáiból. Az első könyvet valószínűleg 1302 októberében kezdte kommentálni. Az
egyetemi szabályozás szerint egy akadémiai éven belül mind a négy könyvet kommentálni kellett
(Courtenay 1995a: 159), így Duns Scotus párizsi Szentencia-kommentárjainak első sorozata az 1302–
1303-as tanévre esett. A ferences magiszter a párizsi egyetemen ekkor Gonsalvus Hispanus volt. A
szomszédos domonkos studiumban Gonsalvus kollégái Dietrich von Freiberg és Eckhart mester voltak
az 1302–1303-as akadémiai évben. Duns Scotus – baccalaureusként – valószínűleg részt vett
Gonsalvus Hispanus és Eckhart mester vitáján.

Eckhart mester és Gonsalvus Hispanus vitájára Eckhart első párizsi magisztériuma alatt került sor.
Eckhart a Domonkos-rend jelentős teológusa és egyik adminisztratív vezetője volt (az életéhez
lásd Koch 1973; Ruh 1985; Bányai 1993: 6–13; valamint http://www.eckhart.de/). Fiatalkoráról
keveset tudunk, az a legenda, hogy Albertus Magnus tanítványa lett volna, nem bizonyítható. 1293–
94-ben a párizsi egyetem teológus baccalaureusaként Szentencia-kommentárokat tartott, majd
Thüringia vikáriusa és Erfurt perjele lett. 1302-ben Párizsban teológus magiszterként elfoglalta a
domonkosok részére fönntartott két katedra egyikét. 1303-ban visszatért Erfurtba. Ezt követően a
szász rendtartomány vezetőjévé nevezték ki, majd a cseh tartományok fővikáriusává. 1311–1313
között ismét magiszter volt Párizsban, 1323-ban vagy 1324-ben lector a domonkosok kölni studium
generaléjában. Ezután eljárások indultak ellene, s 1329-ben XXII. János pápa az „In agro dominico”
kezdetű bullában elítélte 28 állítását. Eckhart azonban ezt megelőzően – valószínűleg 1328-ban –
meghalt.

Eckhart első párizsi magisztériuma idejéből két közvetlenül tőle származó quaestio maradt
fönn (Vajon Istenben azonos-e a létezés és a gondolkodás?; Vajon az angyal gondolkodása mint
cselekvés, azonos-e a létezésével?), további kettő pedig reportatióként. Fönnmaradt továbbá
Gonsalvus Hispanus quaestiója (Vajon Isten magasztalása a mennyekben nemesebb-e, mint az iránta
megnyilvánuló szeretet ebben az életben?), amely – nehezen érthető címe ellenére – azt a
domonkosok és ferencesek között sokat vitatott problémát elemzi, hogy vajon a gondolkodás vagy az
akarat előbbre való-e az Isten-ember viszonyban. Gonsalvus quaestiója bemutatja Eckhart
álláspontját, amelynek az a lényege, hogy a gondolkodás előbbre való, mint az akarat. Eckhart többek
között azzal érvel a tézise mellett, hogy a gondolkodás Istenhez tesz bennünket hasonlóvá, mivel
Isten (ahogyan ezt az első quaestióban Eckhart bizonyítani kívánta) nem a létezéssel, hanem a tiszta
gondolkodással azonos. „A gondolkodás Isten létezésének az alapja”, írja az első párizsi quaestióban
Eckhart, „Isten nem azért gondolkodik, mert létezik, hanem azért létezik, mert gondolkodik” ( Meister
Eckhart 1936b: 40).

Bármit értett is ezen Eckhart, fő művében (Opus tripartitum), amely második párizsi magisztériuma
idején keletkezett (1311–1313), ennek éppen az ellentétét állította. A mű első tézise ugyanis az volt,
hogy „Isten azonos a létezéssel”.

A rendkívül terjedelmes háromrészes művet (amely teljes egészében nem maradt ránk) Eckhart
sajátos módon építette föl: a szöveg értekezésekbe (tractatus) rendezett tézisekből (propositiones),
quaestiókból, valamint bibliai kommentárokból (expositiones) állt. A fönnmaradt részek alapján
Eckhart azt kívánta bizonyítani a műben, hogy az Isten által teremtett dolgokban mindaz, ami nem
azonos bennük Istennel („a létezéssel”) és – mint teremtményekre – sajátosan jellemző rájuk,
valójában semmi. Ezzel összefüggésben Eckhart a tökéletességeket – a tradicionális arisztotelészi
modelltől eltérően – nem az egyedi dolgok tulajdonságaiként értelmezte, hanem az egyedi dolgokat
értelmezte e tökéletességek függelékeként. Az Opus tripartitumban a konkrét teremtett dolgokról a
következőket írja: „[…] amikor azt mondom: ez a létező vagy ez az egy dolog, vagy az az egy dolog, ez
vagy az az igaz dolog, akkor az »ez« és az »az« semmit sem adnak hozzá létezés, egység, igazság vagy
jóság tekintetében a létezőhöz, az egyhez, az igazhoz vagy a jóhoz. […] Amely dolgot ugyanis nem ér
el és nem hat át a létezés, s aminek nem formai princípiuma, az semmi” ( Meister Eckhart 1964: 168;
173).

Ez az állítás rendkívül radikális, ám Isten és a teremtett dolgok különbözőségét már a
párizsi quaestio is hangsúlyozta. Itt Eckhart a következőket írja. „János 1,3-ban az áll, hogy »minden
általa lett, nélküle semmi sem lett, ami lett«, amit ekként olvasunk: »minden általa lett«, azaz a
teremtett dolgokhoz magukhoz a létezés csak később járul hozzá. […] Ennélfogva amint a létezéshez
érünk, a teremtményhez jutunk. A létezést így mindenekelőtt a megteremthetőség fogalma illeti
meg, […]. A bölcsességet azonban, amely az értelemhez tartozik, nem illeti meg a teremthetőség
fogalma” (Meister Eckhart 1936b: 41). Ebből a szempontból nézve értelmezhető úgy a korai
párizsi quaestio és a későbbi tézis, hogy azok nem mondanak ellent egymásnak, hanem a korábbi
szöveg teremtett létezői a későbbi szöveg mutató névmásokkal megjelölt egyedi dolgainak felelnek
meg, a „létezés tisztasága” (puritas essendi) pedig, amely a korábbi szöveg szerint a tiszta
gondolkodásként fölfogott Istent jellemezte, a későbbi szöveg isteni létezésének (Ruh 1985: 79–82).
Eckhart szerint azonban Isten nem pusztán végtelenül különbözik a teremtett dolgoktól, hanem
egyúttal jelen is van bennük. Ennyiben azonban ezek már nem véges létezők, hanem azonosak az
Istennel. A létezés analógiáját (lásd 3.7.3. és 3.11.) Eckhart ismét csak rendkívül sajátos módon
értelmezte. A standard arisztotelészi példa predikátumát („egészséges”) a hagyományos középkori
értelmezések szerint nem azonos értelemben, ám nem is eltérő értelemben állítjuk például az
élőlényről, az eledelről vagy a vizeletről. Amikor ezeket a dolgokat egészségesnek mondjuk, akkor az
állításunk analogikus. Az analogikus állítást az teszi lehetővé, hogy az említett dolgok egyvalami,
számukra azonosra vonatkoznak („egészség”), még ha különbözőképpen is.

Eckhart szerint „egy és ugyanazon egészség, amely az élőlényben van, ő maga és nem más található
meg az eledelben és a vizeletben, mégpedig úgy, hogy az egészségből mint egészségből egyáltalán
semmi sincs az eledelben és a vizeletben, nem több, mint a kőben, hanem a vizeletet egyedül azért
nevezzük egészségesnek, mert azt az egy egészséget jelöli, ami az élőlényben van, miként a koszorú a
bort, amelyből azonban benne semmi sincs. A létezőt vagy létezést azonban és minden
tökéletességet, kiváltképp az általánosakat, mint a létezés, az egy, igaz, jó, fény, igazságosság és
hasonlók, analóg értelemben mondjuk ki Istenről és a teremtményekről” (Meister Eckhart 1992:
280).

Eckhart szövege nyilvánvalóan ellentmondásos, hiszen azt állítja, hogy az általános tökéletességek
benne vannak és nincsenek benne a véges dolgokban. Eckhart további okfejtéseinek fényében az
ellentmondásos szakasz a következőt jelenti. Miután Istenen kívül semmi sincs, hiszen egy efféle
dolog „kívül állna a léten, mintegy a létezés oldalánál”, Isten a teremtéssel önmagán belül marad
(Meister Eckhart 1964: 160; 173). A teremtett dolgokban (itt: „analogata”) azonban „semmi sem
gyökerezik benne pozitív módon abból a formából, amellyel analogikus kapcsolatban állnak” (nihil in
se habent positive radicatum formae secundum quam analogantur). Következésképpen „pozitív
módon és gyökérszerűen” (positive et radicaliter) a teremtett dolgok csak „Isten által és Istenben”
rendelkeznek a tökéletességeikkel, amelyek közé a létezés is tartozik. Eckhart szerint a teremtett
dolgok puszta jelek, ahogyan a vizelet és a koszorú is az, s minden tökéletességüket teljes egészében
és közvetlenül Istentől kapják. Eckhart inkább vallotta magát az élet, mint a fölolvasás mesterének.
Miután úgy gondolta, hogy „minden teremtmény a merő Semmivel egyenlő” (Eckhart mester 1986:
17), az volt a véleménye, hogy az ember oly módon közelíthet Istenhez, hogy megfosztja magát
mindentől, ami a teremtményekre jellemző. Szemmel láthatólag nem okozott problémát Eckhart
számára az, hogy mindazt, ami teremtményi, semminek tekinti, következésképpen etikai programja
abban áll, hogy az embernek meg kell fosztania magát a semmitől, amit értelmesen úgy tudunk
megfogalmazni, hogy semmitől sem kell megfosztania magát. Ahogyan számos írásában (főként a
német nyelvű prédikációiban) kifejti, az ember Istenhez való közelítéséről azt gondolja, hogy az
embernek a sokaságtól az egységhez kell térnie, nem tartozhat senkihez, még önmagához sem, nem
akarhat, nem tudhat és nem birtokolhat semmit, s lelki szegénységében Isten kedvéért még magát
Istent (föltehetőleg az ember által alkotott Isten-képet) is el kell hagynia. Ha nem őrzi magában még
azt a helyet sem, ahol Isten működni tudna (hiszen minden hely valamiféle különbözőséget jelent),
akkor ezen „áttörés” során lehetségessé válik a visszatérése oda, ahonnan származik. Ezekhez a
gondolatokhoz kapcsolódik az a német terminus („abegescheidenheit”: „Abgeschiedenheit”), amely
frappánsan összefoglalja Eckhart etikai programját. Ez a gyakorlati program nem állt távol a korszak
panteisztikus eretnekmozgalmainak eszmevilágától, s ez a rokonság szerepet játszhatott az Eckhart
elleni eljárások megindításában.

Feltétlenül ki kell emelni azonban azt is, hogy Eckhart fölülről építkező „egységmetafizikájának”
újplatonikus gyökerei voltak, ahogyan azt például a tökéletességek eckharti értelmezése kitűnően
mutatja (Koch 1973: 378), s rendkívül erős hatást gyakorolt a gondolkodására az újplatonikus
allegorikus exegézis, mindenekelőtt Moses Maimonidész írásai. Eckhart továbbá a János
evangéliumához fűzött kommentárja elején világosan kifejti, hogy művei megalkotását átfogó
filozófiai program motiválja. „Ezen Ige, valamint a későbbiekben következők magyarázata során
(csakúgy, mint egyéb műveiben) a szerző szándéka (intentio auctoris) az, hogy mindazt, amit a szent
keresztény hit és a két testamentum tanít, a filozófusok természetes érveinek segítségével
magyarázza. […] Szándéka továbbá a műnek megmutatni, hogy a természetes alapelvek, konklúziók
és tulajdonságok igazsága mi módon fénylik a Szentírás igéiben (melyeket e természetes elvek
segítségével magyarázunk) azok számára, »akiknek fülük van meghallani« (Máté, 13, 43)” (Meister
Eckhart 1936a: 4).

Ez a filozófiai program a keresztény tanítás egészének a filozófiai értelmezését tűzi ki célul. Miután a
keresztény tanítás az inkarnációra épül, Eckhart a megtestesülés metafizikáját szándékozott
megalkotni (Flasch 1974). A megtestesülést Eckhart nem egyszeri történeti tényként kezeli, hanem
úgy gondolja, hogy valamennyien Isten fiává válhatunk. „Nem sokat jelentene számomra”, írja, „hogy
az Ige testté lett Krisztusban, aki tőlem különböző személy, ha az én személyemben nem lenne testté,
hogy én is Isten fiává válhassam” (Meister Eckhart 1936a: 101–102).

Már Eckhart kortársai között is akadtak olyanok, akik a mester sajátos metafizikáját nem
gondolatébresztő elméletként értelmezték, hanem azt gondolták, hogy Eckhart tanításai között jó
néhány van, ami teljesen értelmetlen. Úgy tűnik, Ockham ezen az állásponton volt. Azt írja az Eckhart
elleni avignoni eljárással kapcsolatban (amit bizonyára jól ismert, hiszen 1324–1328 között ő is a
pápai      udvarban      tartózkodott;     lásd 3.9.1.), hogy      Eckhart     számos     fantasztikus
dolgot (fantastica) prédikált és tanított, nem is annyira eretnek, mint inkább eszement dolgokat,
amelyeket semmi módon nem vagy csak alig lehet akár csak elgondolni is (non [tam] haereticalia
quam insana, et nullo modo vel vix opinabilia). Hozzáteszi, hogy Eckhartnak Németországban sok női
és férfi követője akadt, még a ferencesek körében is. „Ezek között”, írja Ockham, „akadt egy képzelgő
idióta (idiota et fantasticus), aki nyilvánosan azt prédikálta, hogy amiként egy csepp víz, amit a
tengerbe ejtünk, föloldódik a tengervízben, úgy oldódik föl az isteni lényeget szemlélő lélek az isteni
lényegben” (Ockham 1956: 251–252).

      1303. június 25–28-a között azonban VIII. Bonifác pápa és IV. (Szép) Fülöp francia király
konfliktusa kapcsán – mint az egyik olyan ferences szerzetesnek, aki a pápát támogatta Szép Fülöppel
szemben – királyi parancsra Duns Scotusnak el kellett hagynia Párizst (Little 1932: 575–577).
      Nem tudjuk, hogy száműzetése idején hol volt (az is lehetséges, hogy erre az időre tehető
cambridge-i tartózkodása), ám 1304-ben visszatérhetett Párizsba. Gonsalvus Hispanus mester
ugyanebben az évben a ferences rend vezetőjévé (minister generalis) vált, és ősszel a baccalaureusok
közül Duns Scotust ajánlotta magiszternek. Johannes valószínűleg 1305-ban lett magister actu
regens. Munkatársai és tanítványai segítségével ebben az időben intenzíven dolgozott
az Ordinatio befejezésén. A munka a Lecturán, valamint a cambridge-i és párizsi kurzusairól készített
följegyzéseken alapult. A középkori egyetemeken a magiszterek kötelességei közé tartozott rendes és
ún. quodlibet disputák tartása (lásd 3.4.18.). Johannes Duns Scotusnak egy rendes disputájáról
tudunk, amelyet Guillelmus Petrus de Godino domonkos magiszterrel tartott arról a kérdésről, hogy
vajon az anyag-e az egyediség princípiuma, ám nem tudjuk, hogy ez a baccalaureátusa vagy a
magisztériuma idejére esik-e (Pelster 1923: 15–16). Úgy tűnik, hogy Duns Scotus a magisztériuma
idején tartott rendes disputáinak anyagából egyes részeket beledolgozott az Ordinatio szövegébe
(Alluntis–Wolter 1975: xxiii). 1306 ádventjén vagy 1307-ben a nagyböjt idején azonban olyan ünnepi
quodlibet disputát tartott, amelynek – maga Scotus által csaknem teljesen megszerkesztett – szövege
(huszonegy quaestio) fönnmaradt (Wolter 1993: 13; kiadása Duns Scotus 1639 XII; Alluntis 1968).

     A rend – valószínűleg 1307 őszén – Kölnbe küldte, hogy az ottani ferences
rendházban lectorként tevékenykedjék. Nem tudjuk, hogy ez pusztán a ferences rend megszokott
működésének megfelelően történt-e vagy valamiféle különleges oka volt. Általános mindazonáltal a
kutatók körében az a nézet, hogy kölni megbízása váratlan volt és a távozása hirtelen történt. Ez
részben azzal hozható összefüggésbe, hogy éles vitái voltak a domonkosokkal és világi
magiszterekkel, részben pedig azzal, hogy állítólag szembehelyezkedett a templomos lovagrend elleni
intézkedésekkel (Callebaut 1928).

      Ami a vitákat illeti: heves ellenállást váltott ki a kortárs teológusok körében az, hogy Mária
szeplőtelen megfoganásának teológiailag lehetséges volta mellett érvelt. Johannes de Polliaco, párizsi
teológus magiszter, aki tevékenyen részt vett a templomos lovagok elleni per előkészítésében, egy
szöveg tanúbizonysága szerint úgy vélekedett, hogy az efféle nézetekkel szemben „nem az érvek
segítségével, hanem másként” kell fellépni (non argumentis sed aliter; Callebaut 1928: 230). Ez
nagyon vészjóslóan hangzik, s jól mutatja, hogy Duns Scotusnak igazán „félelmetes ellenfelei” voltak.
Lehetséges, hogy „öreg barátja”, Gonsalvus azért küldte el Párizsból, mert veszélyben volt, vagy
azért, hogy csillapodjanak azok a viták, amelyeket párizsi magisztériuma során generált (Little 1932:
582).

    Kölni tartózkodásáról nincsenek további információink, kivéve a halála időpontját: 1308.
november 8. A ferencesek kölni templomában temették el.

3.7.2. Duns Scotus művei
Halálakor több műve befejezetlen volt, ezek kiadásán a tanítványai kezdtek dolgozni. 1315 körül
publikálták Duns Scotus Szentencia-kommentárját. Erre a szövegre később a leggyakrabban Opus
Oxonienseként („oxfordi mű”) hivatkoztak, megkülönböztetendő azt Duns Scotus párizsi Szentencia-
kommentárjainak reportatio formájában fennmaradt szövegétől, amely a Reportata Parisiensia nevet
kapta. Az Opus oxoniense az Ordinatio szövegére támaszkodott és annak Duns Scotus által
meghatározott felépítését követte, ám a szerkesztők a cambridge-i és párizsi előadásokról készült
följegyzésekre támaszkodva kiegészítésekkel látták el azt (Wolter 1993: 14).

      A 14–15. században Duns Scotus az egyik legolvasottabb teológus volt az európai egyetemeken.
Műveinek több mint harminc különböző nyomtatott kiadása látott napvilágot 1472-től kezdődően, s
az írásait még ma is több száz kézirat őrzi. Ez annak ellenére így van, hogy nem mindig és nem
mindenütt tartozott a kedvelt szerzők közé. Thomas Cromwell például az 1530-as években elrendelte,
hogy Oxfordban semmisítsék meg Duns Scotus műveit és tiltsák be a tanításait, aminek valószínűleg
áldozatul esett a Lectura egy része is (Wolter 1993: 29; Frank–Wolter 1995: 11).

     Műveinek legismertebb kiadása az ír származású ferences Luke Waddingé volt (Duns Scotus
1639). A kiadás a Scotus-szövegekhez kommentárokat és scholiumokat fűzött, amelyek
elkészítésében Wadding rendtársai működtek közre. A Wadding-féle kiadás szövegét L. Vivès 1891–
1895 között 26 kötetben ismét publikálta Párizsban.

      A Wadding-féle kiadás azonban nem tekinthető kritikai kiadásnak. Az első négy kötet számos
olyan filozófiai szöveget tartalmaz, amelyek nem autentikusak. Ez utóbbira jellemző példa az a IV.
kötetben kinyomtatott Metafizika-kommentár, amely nem Duns Scotustól, hanem hűséges
tanítványától, a műveiből gyakran teljes részeket átemelő Antonius Andreae-től származik, s amely
ironikus módon Aquinói Tamás Metafizika-kommentárját írja át Duns Scotus szellemében (Pini 1995).

      Wadding kiadása Duns Scotus Szentencia-kommentárjainak két sorozatát is tartalmazza: az
„oxfordi” kommentárokat (a gyakori referenciák: Opus Oxoniense, Scriptum Oxoniense, Opus
Anglicanum; V–X. kötet), valamint a párizsi előadásokról készült beszámolókat, a Reportata
Parisiensiát (XI. kötet). A Wadding-féle kiadás Reportata Parisiensiája azonban a párizsi előadások
első könyvének alapjául nem a Duns Scotus által auktorizált reportatiót választotta (az elnevezése
ma: Reportatio 1A), hanem a Duns Scotus tanítványa és titkára, William of Alwick által 1312–1325
között összeállított szöveget (Additiones magnae). Megoszlanak a vélemények azzal kapcsolatban,
hogy az Additiones magnae hűségesen adja-e vissza Duns Scotus előadásait. Mindenesetre Duns
Scotus műveit jól ismerő 14. századi szerzők hiteles összeállításnak tartották (Wolter 1996: 44–
45; Dumont 2001: 767–768).

     Miután a 20. század elején föltárták a Wadding-féle kiadás számos hiányosságát, Duns Scotus
műveinek modern összkiadása a „Commissio Scotistica” életre hívásával vette kezdetét 1938.
november 8-án. A kiadás el kívánta különíteni az Ordinatio auktorizált szövegét (abban az állapotban,
ahogyan az Duns Scotus halálakor volt) a tanítványai és titkárai által összeállított szövegtől. Külön
sorozatként publikálják a Lectura szövegét. Az összkiadás (a művek „Vatikáni Kiadása”) több évtizedes
előkészítő munkálatok után 1950-ben indult az Ordinatio első kötetével. Az összkiadásból 2004-ig 14
kötet látott napvilágot; 1–8 (Ordinatio: a továbbiakban: O) és 16–21 (Lectura: a továbbiakban L). Az
alábbiakban az Ordinatio és a Lectura szövegére a kritikai összkiadás (Opera omnia, lásd Duns Scotus
1950–) alapján fogok utalni oly módon, hogy a szöveg beosztásán túl megadom a kötetszámot és
oldalszámot is.

      Duns Scotus fontos teológiai műve a Szentencia-kommentárok mellett a Tractatus de primo
principio (Értekezés az első alapelvről), valamint a Quaestiones quodlibetales is (kiadások: Wolter
1966; Alluntis 1968). A szubtilis tanító több quaestio-formájú Arisztotelész-kommentárt is
írt (Kategóriák, Hermeneutika, Szofisztikus cáfolatok, A lélek, Metafizika), valamint
Porphüriosz Eiszagógéjához írt kommentárja is fennmaradt (a logikai művek és lélekfilozófiai
kommentárok kiadása: Duns Scotus 1999; Duns Scotus 1639 I–II. kötet). Ezek javarészt fiatalkori
művek voltak, kivéve a Metafizika-kommentárt, amely valószínűleg a szerző különböző alkotói
periódusaiban keletkezett részeket tartalmaz (Etzkorn–Wolter 1997: xiv; kiadás: Duns Scotus 1997).

3.7.3. Univocitás
Duns Scotus mind a Lecturában, mind pedig az Ordinatióban több helyütt is érvel amellett,
hogy a létező fogalmát egy és ugyanazon értelemben használjuk a szubsztancia és az
akcidensek, sőt, Isten és a teremtmények esetén is (L I, dist. 3, q. 1–2, Opera omnia XVI:
232–237 és 261–273; L I, dist. 8, q. 3; Opera omnia XVII: 18–30 és 43–45; O I, dist. 3, q. 1–
2, Opera omnia III: 18–38 és 80–103; O I, dist. 8, q. 3; Opera omnia IV: 171–195 és 221–
228).
      Ez az álláspont jelentősen eltér a transzcendentálékkal kapcsolatos kanonikus középkori
állásponttól. A középkorban azokat a terminusokat, amelyek annyira általánosak, hogy
minden olyan dologról állíthatók, amelyek valamely kategóriába sorolhatóak (ilyenek például
a „létező”, „dolog”, „egy”, „igaz”, „jó”, „valami” predikátumok) transzcendentáléknak vagy
transzcendentális neveknek hívták. Az általános megközelítés szerint a transzcendentálékat
nem állíthatjuk a különböző kategóriákba tartozó dolgokról egy és ugyanazon
értelemben (univoce). Ennek az egyik oka az volt, hogy – ezen álláspont szerint – a
transzcendentálék univocitása esetén az isteni és a teremtett természet különbözősége
értelmezhetetlen volna. A teológiai érveken kívül azonban – egyebek mellett – az a filozófiai
megfontolás is szerepet játszott a transzcendentálék univocitásának elvetésénél, hogy ebben
az esetben a létezőt magát is genusnak kellene tekintenünk (univok predikáció ugyanis a
porphürioszi struktúrában kizárólag egy adott kategórián belül lehetséges), ami
ellentmondáshoz vezet, hiszen a létezés minden valamely genus alá tartozó dolgot megillet. A
létezés univocitásának állítása ennélfogva – ahogyan maga Duns Scotus fogalmaz az egyik
ellenvetésben, amelyet a saját elméletével szemben hoz fel – „lerombolja az egész filozófiát”
(L I, dist 3, q. 1–2, Opera omnia XVI: 264).
      Ennek megfelelően Aquinói Tamás például nem pusztán Isten és a teremtett dolgok
vonatkozásában gondolta úgy, hogy analogikus értelemben beszélünk a létezésükről, hanem a
szubsztancia és az akcidensek esetében is (lásd még 3.11.). A létezőről és a lényegről című
szövegben például – ahogyan azt láthattuk is (3.5.3.) – azt írta, hogy a szubsztanciákat
„abszolút és elsődleges módon” (absolute et primo modo), az akcidenseket viszont pusztán
„másodlagos módon és csak a szubsztanciák vonatkozásában” (per posterius et secundum
quid) nevezzük létezőnek (Aquinói Szent Tamás 1990: 56).
      Duns Scotus a Lecturában és az Ordinatióban két kérdés kapcsán is érvel az univocitás
mellett. Az első könyv harmadik distinkciójában található kérdés a következő: vajon
lehetséges-e ebben az életben az ember számára természetes istenismeret.
      Az Ordinatióban – Henricus Gandavensisszel vitatkozva – az említett kérdés kapcsán öt
argumentumot sorol föl a létezés univocitása mellett. Ezek közül az első érvet maga Duns
Scotus és a 14. századi követői is különösen konkluzívnak találták, s „a kétséges és a
bizonyos fogalmán alapuló híres érvnek” nevezték az 1320-as évektől kezdődően (Dumont
1987: 8; Dumont 1992: 137).
      Az érv az univocitás Duns Scotus által adott definícióján alapul, amely nem azonos
azzal, ahogyan Arisztotelész a Kategóriákban az univocitást definiálja. Arisztotelész szerint
olyan dolgokról állítunk egyazon értelemben valamit, amelyeknek „a nevük is közös, és a
névnek megfelelő fogalmi lényeg is ugyanaz” (Arisztotelész 1993: 15). Az univocitás Duns
Scotus szerint azonban azt jelenti, hogy egy terminust akkor és csak akkor állítunk univoce,
ha 1. az egysége elegendő ahhoz, hogy egy és ugyanazon dologról történő állítása és a
tagadása ellentmondáshoz vezessen, vagy 2. az egysége elegendő ahhoz, hogy egy
szillogizmus középfogalma lehessen oly módon, hogy a premisszák nem vezetnek – a
középfogalom többértelműségéből fakadóan (fallacia aequivocationis) – téves konklúzióhoz.
      Duns Scotus első érve ennek alapján a következő:

     1. az az értelem, amely bizonyos egy adott fogalomban, ám kételkedik más fogalmakban,
     rendelkezik egy olyan fogalommal, amelyben bizonyos, s amely különbözik azoktól a
     fogalmaktól, amelyekben kételkedik;
     2. az emberi értelem azonban bizonyos lehet abban, hogy Isten létezik, miközben
     kételkedik abban, hogy véges vagy végtelen, teremtett vagy teremtetlen létező-e;
     3. következésképpen az Isten létezéséről alkotott fogalom különbözik a másik két
     fogalomtól, ám – mivel mindkettőben benne foglaltatik – univok fogalom.

                                  (O I, dist. 3, q. 1–2, Opera omnia III: 18; Dumont 1992: 137.)
      Az első premissza nyilvánvalóan igaz Duns Scotus szerint, hiszen egy és ugyanazon
fogalom nem lehet egyidejűleg bizonyos és kétséges. Ami a második premisszát illeti, Duns
Scotus – részben Arisztotelésznek a preszókratikus filozófusokról adott beszámolója alapján –
utal rá, hogy véleménykülönbség állt fönn a filozófusok között abban a tekintetben, hogy mi
az első alapelv. Abban minden filozófus egyetértett, hogy az első alapelv létező. Bizonyosak
voltak tehát abban, hogy létező, ám kételkedtek abban, hogy vajon véges létező-e vagy
végtelen, teremtett létező-e vagy teremtetlen, és egyebekben is (például abban, hogy tűz-,
avagy víz az első alapelv). A létező fogalma ennélfogva különbözik a véges és a végtelen
létező fogalmától, s ugyanabban az értelemben állítjuk az első princípiumról akkor is, ha
véges és akkor is, ha végtelen. Következésképpen univok módon használjuk a létező fogalmát
a véges és a végtelen, a teremtett és a teremtetlen létező (vagy éppen a tűz és a víz)
vonatkozásában.
      Habár Duns Scotus itt általában a korszak kanonikus álláspontjával szemben érvel,
közvetlenül Henricus Gandavensist bírálja. Henricus úgy gondolta, hogy a végtelen létező
fogalma teljességgel különbözik a létezőnek attól a fogalmától, amely közös a tíz kategória
vonatkozásában. Ez azért van így, mert a létezés nem olyan valóságosan közös
valami (aliquid commune reale), amiben a végtelen létező (Isten) megegyezik a véges
dolgokkal (Henricus a Gandavo 1520: fol. 124 F). Habár a név közös, a dolog mégsem az
(hoc est sola nominis communitate, nulla rei; fol. 124G). Henricus szerint ezért nem univok
módon állítjuk a létezést Istenről és a teremtményekről.
      Ám Henricus szerint nem is eltérő értelemben (aequivoce) nevezzük őket létezőnek. Az
aequivokációt ugyanis az jellemzi, hogy – esetlegesen (casu) – egy és ugyanazon kifejezést
használjuk arra, hogy megjelöljünk két (vagy több) teljességgel különböző dolgot. Az azonos
kifejezés a két különböző szignifikátumát azonos módon (aeque), méghozzá elsődlegesen
jelöli (aequivoca casu aeque primo et principaliter significant ambo significata sua; fol. 124
I). A „létező” azonban Henricus szerint elsődlegesen Istent jelöli, s csak másodlagosan a
teremtményeket, tehát a létező szavunkat nem eltérő értelemben használjuk Istenre és a
teremtményekre, hiszen akkor a teremtményeket is elsődlegesen kellene jelölnie a szónak,
éppen úgy, ahogyan Istent jelöli. A létező fogalma ennélfogva analogikusan állítható Istenről
és a véges dolgokról, mivel Istent elsődlegesen jelöli, a véges dolgokat pedig Istenhez fűződő
relációjukban (in ordine et respectu sive proportione ad illud; fol. 124 I). Ez – ahogyan
Henrik is utal rá – hasonló ahhoz, ahogyan (Arisztotelészt követve) a szubsztanciáról és az
akcidensről is azt állítjuk, hogy létező, a szubsztanciáról elsődlegesen, az akcidensről pedig a
szubsztanciára való vonatkozásában. Az emberi értelem azonban Henrik szerint hajlamos
arra, hogy olyan konfúz, meghatározatlan fogalmat alkosson a létezőről, amelyről – tévesen –
azt gondoljuk, hogy univok módon alkalmazható Istenre és a teremtményre is, holott
valójában két jelentősen eltérő fogalmat takar. Az univocitás látszatával kapcsolatos
fejtegetések Henrik eredeti kontribúcióját jelentik az analogia entis gondolatához (Dumont
1992: 136–137).
      Duns Scotus érvének az a konklúziója, hogy a létező fogalma univoce alkalmazható a
véges és a végtelen létezőre. Nem igaz ennélfogva Duns Scotus szerint az, amit Henricus állít,
hogy a létezés olyan konfúz és meghatározatlan fogalom volna, amely pusztán látszólag
állítható univok módon, valójában azonban nem. Ha ez így lenne, írja az érv második
premisszájához fűzött megjegyzésében Duns Scotus, akkor egyetlen univok fogalom esetében
sem lehetne bizonyítani azt, hogy valóban egy és ugyanazon értelemben használjuk. Ha
például valaki azt állítaná, hogy az „ember” fogalma egy és ugyanazon fogalom Szókratész és
Platón vonatkozásában, akkor ezt tagadhatnánk, és azt mondhatnánk, hogy itt valójában két
emberfogalommal van dolgunk, amelyek – tekintettel jelentős hasonlóságukra – „egynek
tűnnek” (O I, dist. 3, q. 1–2, Opera omnia III: 20).
      Duns Scotus szerint továbbá semmi értelme azoknak a distinkcióknak, amelyekkel
Henricus dolgozik akkor, amikor a természetes istenismeret lehetőségét vizsgálja. Miután a
Henricusnál található fogalmi distinkciókat vagy azok egy részét más teológusok (pl. Aquinói
Tamás) is használják a természetes istenismeret lehetőségének vizsgálata során, Duns Scotus
bírálata Henriken kívül ismét csak a teológiai tradíció kritikájának tekinthető.
      Nincs értelme Duns Scotus szerint a természetes istenismeret lehetőségének
vizsgálatánál a negatív és az állító teológia megkülönböztetésének, hiszen ahhoz, hogy
értelmesen tagadni tudjunk valamit Istenről, mindenekelőtt azt kell tudnunk, hogy mit
állíthatunk róla. Ha ez nem így volna, akkor nem rendelkeznénk semmiféle kritériummal arra
nézvést, hogy miért kell tagadnunk egy adott állítást Isten vonatkozásában (ti. azért,
mert incompossibilis, nem állhat fenn együttesen más állításokkal). Duns Scotus – ironikusan
– azt is hozzáteszi, hogy a negációkra nem jellemző, hogy „legfőbb imádatunk tárgyai
lennének” (negationes etiam non summe amamus). A negációk továbbá semmivel sem
állítanak többet Istenről, mint a nem létező dolgokról. Az, hogy: „nem kő”, éppúgy igaz a
kiméráról, amely teljességgel fiktív objektum, mint Istenről.
      Nincs értelme megkülönböztetni továbbá Isten lényegét a létezésétől, valamint a
létezésére vonatkozó kérdést vizsgálni, mivel az első kérdés, amire választ kell adnia annak,
aki a természetes istenismeret lehetőségét vizsgálja, az, hogy vajon az az egyszerű fogalom,
amely az „Isten létezik” állítás szubjektuma, lehetséges-e.
      Nincs értelme továbbá a természetes és természetfölötti fogalmak megkülönböztetésének
és más hasonló megkülönböztetéseknek, mivel a kérdés vizsgálatánál kizárólag a természetről
vagy természetesről beszélünk, mégpedig úgy, ahogyan az ebben az életben (pro statu
isto) ismert számunkra. Értelmetlen ennélfogva megkülönböztetni Isten önmagában vett és a
teremtményen keresztül történő megismerését, hiszen Isten természetes megismerése a
teremtményből kell hogy kiinduljon, és Isten önmagában vett megismeréséhez kell hogy
eljusson (O I, dist. 3, q. 1–2, Opera omnia III: 4–7).
      Duns Scotus álláspontja a kérdéssel kapcsolatban ennélfogva az, hogy rendelkezünk a
létezés olyan univok fogalmával, amely a véges és a végtelen létezőről is állítható. Ez
biztosítja a természetes istenismeret lehetőségét. A létezés univok fogalma alapján azonban
nem pusztán akcidentálisan, analóg módon szerzünk ismeretet Istenről, hanem olyan fogalmat
alkotunk róla, amelynek révén „önmagában és lényegénél fogva” megismerhetjük (aliquis
conceptus in quo per se et quidditative concipiatur Deus; O I, dist. 3, q. 1–2, Opera omnia III:
16–18). Ez a megismerés azonban – ahogyan ezt majd látni fogjuk – nem azonos az
üdvözültek Istenre vonatkozó közvetlen intuitív megismerésével, hanem olyan absztraktív
ismeret, amely a dolgot az őt reprezentáló képmáson (species) keresztül ismeri meg. Ez az
ismeret ennélfogva Duns Scotus szerint nem tökéletes.
      Duns Scotus megoldása megfelelő válasz volt a természetes istenismerettel kapcsolatos
kérdésre. A létezés univocitása azonban olyan további problémát vetett föl, amely a létezés
analogikus állíthatóságának tézisét elfogadók számára nem jelentett különösebb kihívást. Ha a
létezést egy és ugyanazon értelemben állítjuk a végtelen és a véges létezőkről, akkor hogyan
lehetséges mégis az, hogy a végtelen Isten és a véges létezők valóságosan teljességgel
különböző dolgok?
      Duns Scotus a Lectura és az Ordinatio első könyvének nyolcadik distinkciójában, Isten
egyszerűségének vizsgálata során válaszol a kérdésre. Ennek értelmében a létezés – Isten és a
véges létezők számára közös – fogalmát az jellemzi, hogy konceptuálisan egyesít valóságosan
teljességgel különböző dolgokat. Ez azért lehetséges, mert ez az egységes fogalom nem
tökéletes Duns Scotus szerint, s következésképpen nem jelenít meg adekvát módon semmi
olyasmit, ami valóságosan közös a végtelen és a véges létezők számára. Ezt Isten tökéletes
fogalma jeleníti meg, amit azonban a teremtmény nem képes megalkotni, s ami nem közös
Isten és a teremtmények számára (L I, dist. 8, pars 1, q. 3, Opera omnia XVII: 46–47).
      Ez a megoldás azt mutatja, hogy a létezés univocitásának tézise a legkevésbé sem
problémamentes állítás Duns Scotusnál, mivel (legalábbis a végtelen és a véges létezők
esetében) a konceptuális egység mögött valóságosan teljes különbözőség áll. Egyáltalán nem
világos, hogy ez miként egyeztethető össze a létezés univocitásával. Ennek fényében nem
meglepő, hogy a Metafizika IV. könyvéhez fűzött kommentárjában (IV, 1, n. 70) Duns Scotus
tagadja a létező fogalmának univocitását, mivel azt állítja, hogy a létezést nem ugyanazon
értelemben (univoce) – bár nem is eltérő értelemben (aequivoce) – állítjuk a dolgokról. „Nem
igaz, hogy a létezőnek egyetlen fogalma van”, állítja Duns Scotus ebben a szövegben.
Hasonlóképpen fogalmaz helyenként másutt is (Wolter 1996: 38–39).
      Nem tudjuk, hogy mi volt (ha egyáltalán volt) Duns Scotus végső álláspontja a
kérdésben. Van olyan értelmezés, amely szerint a Metafizika-kommentár Duns Scotus
fiatalkori, kiforratlan álláspontját reprezentálja (Marrone 1983), de lehetséges az is, hogy
a Metafizika-kommentár a disputák esetében megszokott módon – dialektikusan – eltérő
álláspontokat jelenít meg, méghozzá anélkül, hogy a mester kifejtené saját álláspontját az
adott kérdésben. Ez utóbbit a skotista Petrus Thomae is megerősíti (Dumont 1995a: 197–200).
      A létezés univocitása mindenesetre olyan markáns állítás, amely mellett Duns Scotus
a Lecturában és az Ordinatióban is érvelt, s az univocitás-tézist a filozófiai hagyomány is
egyértelműen Duns Scotushoz kapcsolja. Duns Scotus hatása meghatározó jelentőségű volt a
létezés transzcendentális fogalmával kapcsolatos vitákban (Honnefelder 1990).

3.7.4. Intuitív és absztraktív megismerés
A dichotómia Duns Scotus által történt megfogalmazását követően az intuitív és az absztraktív
megismerés – még ha sokan vitatták is azt az értelmezést, amelyet Duns Scotus adott e fogalmaknak
– a középkori episztemológiai elméletek középpontjába került (Tachau 1988: 80–81). A distinkció
ebben a formában Duns Scotustól származik, ám valójában nem más, mint egy Henricus
Gandavensisnél található megkülönböztetés átvétele és újrafogalmazása.

      Henricus visiónak („látás”) nevezte azt, amikor egy jelenlévő, létező dolgot
megismerünk, intellectusnak pedig azt, amikor egy adott dolgot valamely képmása (species) révén
vagy diszkurzív érvelés segítségével ismerünk meg (Dumont 1989: 592–593). Duns Scotus
a visio helyett cognitio intuitiváról beszél (bár a visio kifejezést is használja), az intellectus helyett
pedig cognitio abstractiváról.

       Az intuitív és az absztraktív megismerés megkülönböztetése először a Lecturában jelenik meg
(L II, dist. 3, pars 2, q. 2, Opera omnia XVIII: 321). Duns Scotus itt azt a kérdést vizsgálja, hogy vajon az
angyalok rendelkeznek-e az isteni lényeg természetes (azaz a teremtett dolgok megismerési
módjának megfelelő) ismeretével.

     Duns Scotus szerint az értelem (az emberi és angyali) kétféleképpen ismerheti meg a tárgyát. A
megismerés egyik módja elvonatkoztat (absztrahál) mindenféle létezéstől, a másik annyiban
lehetséges egy adott dologról, amennyiben az létezik és jelen van. Az első az absztraktív
megismerés (cognitio abstractiva), a második pedig az intuitív megismerés (cognitio intuitiva). Duns
Scotus eredetileg a visio terminust használta a Lectura során arra az ismeretre, amely közvetlenül
megragad egy létező és jelenlévő objektumot. Később, a Lectura revíziója során, módosította a
terminológiát, és intuitív megismerésről beszélt (Dumont 1989: 581).
     Az intuitív megismerés – ahogyan azt Duns Scotus is kiemeli – nem a diszkurzív megismeréssel,
hanem a tárgy képmásán keresztül történő absztraktív megismeréssel áll szemben. Az absztraktív
megismerést ugyanis – azonkívül, hogy elvonatkoztat a megismert dolog létezésétől – az jellemzi
Duns Scotus szerint, hogy a dolgot az őt reprezentáló képmáson keresztül ismeri meg (L II, dist. 3,
pars 2, q. 2, Opera omnia XVIII: 322).

      Duns Scotus számára az említett kontextusban nem annyira az intuitív, mint inkább az
absztraktív megismerés releváns. Duns Scotus ugyanis Aquinói Tamás és Henricus értelmezésével
vitatkozik az angyalok megismerése kapcsán. A két teológussal ellentétben azt állítja, hogy az
angyalok az isteni lényeg megismerése során rendelkeznek természetes ismerettel, méghozzá a
megismert dolog értelmi képmása (species) révén. Scotus azt kívánja a kérdésben hangsúlyozni, hogy
ez az angyali megismerés absztraktív, és nem intuitív, mint Isten színről színre történő látása. Ez azért
fontos számára, mert a színről színre történő látás kizárólag az üdvözülteket illeti meg, s a kortárs
értelmezések ezt egybehangzóan visióként, illetve intuitióként értelmezték. Az az ismeret, amellyel az
angyalok természetes módon (és nem az üdvözülteket jellemző módon) megismerik az isteni
lényeget, nem lehet azonos az üdvözültek intuitív megismerésével (Dumont 1989: 584).

      Később, a Szentenciák négy könyvéhez fűzött párizsi kommentárjai során, valamint a
hetedik Quodlibet-kérdésben Duns Scotus a két fogalmat tudományelméleti kontextusban használta.
Henricus Gandavensis és Godofredus de Fontibus vitájához kapcsolódva (amely arról szólt, hogy
vajon milyen értelemben tekinthető tudománynak a teológia), Duns Scotus úgy érvelt, hogy az e
világi életét élő ember (viator) számára lehetséges – arisztotelészi értelemben tökéletes – propter
quid ismereteket szerezni Istenről. Ez azért lehetséges, mert a viator megismerheti az isteni
természetet „az istenség sajátos fogalma alapján (sub propria ratione Deitatis). A teológia ezért Duns
Scotus szerint a priori tudomány és magasabb rendű a hitnél.

      Azok az ismeretek azonban, amelyeket a viator szerez Istenről, nem olyan intuitív ismeretek,
mint amivel az üdvözültek rendelkeznek, hanem absztraktív ismeretek. Ezek az absztraktív ismeretek
alkotják a teológia tudományának alapját (Dumont 1989: 590–591).

     Habár a Duns Scotus által tárgyalt problémák szempontjából elsősorban az absztraktív
megismerés volt releváns, a Duns Scotust követő szerzők elsősorban a két megismerés viszonyával,
valamint az intuitív megismerés és az egzisztenciális bizonyosság összefüggésével foglalkoztak.

     A két megismerés viszonyának problémájával kapcsolatban Duns Scotus maga is értelmezésre
szorult. Duns Scotus ugyanis az intuitív megismerést több helyütt is a látás aktusához hasonlította, az
absztraktív megismerést pedig a képzelet aktusához. Ezt az analógiát szem előtt tartva vitatott volt a
későbbi szerzők körében, hogy vajon az intuitív és az absztraktív megismerés Duns Scotus szerint a
tárgya révén különbözik, vagy pusztán a dolog megismerésének a módja tekintetében. Azt is vitatták
továbbá, hogy vajon az intuitív megismerés temporális és kauzális prioritással rendelkezik-e az
absztraktív megismeréshez képest, oly módon, ahogyan a látás viszonyul az képzelethez (Tachau
1982: 192).

     Az egzisztenciális bizonyosság problémája is megjelent Duns Scotusnál. A species fogalmán
alapuló episztemológiai elméletek ugyanis fölvetették azt a kérdést, hogy miképpen lehetünk
bizonyosak a külvilág tárgyainak a létezésében akkor, ha ezeket minden esetben a tőlük
különböző speciesek révén ismerjük meg. Ezt a problémát Henricus Gandavensis a Summája elején, a
tudás lehetőségét vizsgáló kérdések vizsgálata során részletesen tárgyalta (Articulus I: De
possibilitate sciendi; Quaestio 1: Utrum contingat hominem aliquid scire, vö. Henricus a Gandavo
1520: fol. Ib–IVa). Henricus álláspontja az volt, hogy természetes úton, isteni közreműködés nélkül
nem lehetséges bizonyos ismeretet szereznünk a dolgokról.
      Duns Scotus az Ordinatióban részletesen érvelt Henricus álláspontjával szemben (O I, d. 3, pars
1, q. 4, Opera omnia III: 123–172). Azt állította, hogy mind a magától értetődő alapelvek és az ezekből
következő konklúziók vonatkozásában (de principiis per se notis et de conclusionibus), mind a
tapasztalat révén megismert dolgok vonatkozásában (de cognitis per experientiam), mind pedig a
saját lelki aktusaink vonatkozásában (de actibus nostris) természetes módon rendelkezünk
egzisztenciális bizonyossággal. Duns Scotus a Henricus elleni érvelés során nem kötötte össze az
egzisztenciális bizonyosság problémáját az intuitív és az absztraktív megismeréssel. Nyilvánvaló
mindazonáltal, hogy álláspontja szerint – ahogyan ezt más helyütt írja is – az intuitív megismerés
nélkül az értelem egyetlen tárgy létezésében sem lehetne bizonyos (Tachau 1988: 75). Az
egzisztenciális bizonyosság alapja ezért az intuitív ismeret a létező és jelenlévő kontingens dolgokról.

3.7.5. Principium individuationis
A természet (natura) fogalma, amit Duns Scotus használ, nagyon hasonló ahhoz, amellyel Aquinói
Tamásnál is találkozhattunk, abból az egyszerű okból kifolyólag, hogy ezt a fogalmat mindketten –
ahogyan más szerzők is a korban – Avicennától veszik. Avicenna hatása meghatározó volt ebben az
időszakban az egyediség és az univerzalitás tárgyában folytatott vitákban. Avicenna, amint arra már
utaltunk (lásd 3.5.5.), úgy vélte, hogy a lényeget tekinthetjük önmagában, valamint úgy is, ahogyan
ténylegesen létezik. Ténylegesen egyrészt individuális dologként, másrészt pedig – a lélekben –
individuális fogalomként létezik, s mindkét esetben olyan tulajdonságok illetik meg, amelyek –
önmagában véve – nem jellemzők rá. Az egyedi dolgokat szingularitás, a fogalmakat pedig
univerzalitás (általánosság, közösség) jellemzi.

     Avicenna többször is hangsúlyozza, hogy önmagában tekintve a lényeg „nem genus, nem
species, nem individuum, nem egyetlen, és nem is sok”. Minden efféle tulajdonság – mint „külső
dolog” – „követi” az önmagában tekintett lényegiséget (comitans ipsum extrinsecus; Avicenna Latinus
1980: 230, 66–70. és 234, 42–46). Avicenna – a középkorban közismert – fordulatával „a ló mivolt
önmagában véve semmi egyéb, mint pusztán a ló mivolt” (ipsa equinitas non est aliquid nisi equinitas
tantum; Avicenna Latinus 1980: 228, 32–33; vö. O II, dist. 3 pars 1 q. 1, Opera omnia VII: 402–403;
Rep. Par. Liber II, dist. XII, q. 5, n. 11, vö. Duns Scotus 1639 XI,1: 328).

      Miután az önmagában szemlélt természet (lényegiség) nem szinguláris és nem is univerzális, az
egyediségének és az univerzalitásának valamiféle oka van. Tamás szerint – amint láttuk (3.5.5.) – a
lélekben lévő fogalom univerzalitásának az az oka, hogy ez a fogalom több dolog hasonmása
egyidejűleg. E fogalom egyediségének viszont az, hogy az individuális értelem fogalma. Az egyedi,
materiális létezők individualitásával kapcsolatban továbbá Tamás azt az álláspontot képviselte, hogy
egyediségük oka az anyag (lásd még 3.5.4.).

      Habár ez utóbbi elmélet – elsősorban a domonkos szerzők körében – rendkívül népszerű volt
Duns Scotus idejében, s elfogadott Arisztotelész-interpretációnak tekintették, az egyediség elvével
kapcsolatban léteztek rivális teóriák is. Duns Scotus nem pusztán a tomistákkal, hanem ezekkel az
elméletekkel is vitatkozott. Ennek során fejtette ki saját, rendkívül eredeti elképzelését, s vezette be
azt a fogalmat (haecceitas – „ezség”), amit mind a mai napig termékeny módon használ az analitikus
metafizika (pl. Adams 2004: 70–71).

     Duns Scotus a Lecturában és az Ordinatióban az angyalokra vonatkozó kérdések között tárgyalja
az egyediség problémáját. Minthogy azonban az angyalok megismeréséhez az anyagi szubsztanciák
megismerésén keresztül juthatunk el, Duns Scotus szerint az angyalok egyediségének vizsgálatához
először a materiális szubsztanciák egyediségének alapelvét kell tisztázni. Erről a problémáról a
ferences Petrus Johannes Olivi hasonlóképpen nyilatkozott, mint Johannes Saresberiensis korábban
az univerzáléproblémáról. Olivi szerint „a vélekedések véget nem érő erdeje terül el a szemeink előtt”
(idézi: Duns Scotus, Opera omnia XVIII: 229).

Petrus Johannes Olivi (kb. 1248–1298) a 13. század végi ferences spiritualitás egyik legvitatottabb, s
egyben legnagyobb hatású alakja volt. 1250-ben csatlakozott a ferences rendhez, majd Párizsban
tanult, ám élete végéig teológiai baccalaureus maradt. Egyetemi karrierjének az ellene folytatott
eljárás, s művei 1283-as elítélése vetett véget (Burr 1976: 35–44). Olivi határozottan szemben állt
azzal, amit a korszak Arisztotelész-kultuszának tekintett. Nem pusztán Arisztotelész autoritását vitatta
azonban, hanem általában a pogány filozófusokét. A grammatika, a retorika és a logika terén
megfelelőképpen jártak el, a fizikai tudományokat illetően – amennyiben ezek az empirikus
megfigyelésen alapulnak – adekvát ismereteik voltak. Miután azonban helytelenül fogalmazták meg
az ember végső célját, az ismeretszerzés egyéb területein (mindenekelőtt a metafizikában, a
morálfilozófiában és a politikai elméletben) nem megfelelő kutatási attitűd (a filozófiai kutatást Olivi
„bálványimádásnak” nevezi), korlátozott ismeretek, valamint súlyos tévedések jellemezték őket. A
filozófiai tévedések közül Olivi – Bonaventurához hasonlóan (lásd 3.6.2.) – a legveszélyesebbnek a
világ örökkévalósága tézisét, az értelem egységének tételét, valamint azt az állítást tekintette, hogy
minden szükségszerűen történik (Burr 1971: 59–62).

Olivi rendkívül részletesen elemzi a korszak filozófiai vitáit, föltehetőleg azért, hogy az
ellentmondásos filozófiai álláspontok súlytalan voltát hangsúlyozza. Ennek során nem pusztán az
arisztotelinánus filozófia gyengeségére mutat rá (például a kategóriák arisztotelészi elmélete, vagy
a species fogalmán alapuló ismeretelmélet kapcsán), hanem az antiarisztoteliánus, általa szintén
„bálványimádónak” tekintett elmélet gyengeségeire is. Olivi elítélésében azonban a legnagyobb
szerepet nem ez utóbbi, hanem a történelemteológiája és az evangéliumi szegénységgel kapcsolatos
nézetei játszották. Olivi ugyanis úgy gondolta, hogy nemcsak a ferences renden kívül, hanem
magában a rendben is vannak olyanok, akik szemben állnak az evangéliumi szegénységnek és
tökéletességnek azzal az eszméjével, amely a Szentlélek – Olivi szerint hamarosan beköszöntő –
korának életét jellemzi majd.

A szabadság fogalmát Olivi a tradicionálistól eltérő módon értelmezi. Egy képesség (potestas) az
álláspontja szerint kizárólag abban az esetben szabad, ha minden egyes időpillanatban aktuálisan
nyitott az ellentétekre (potens in opposita). Az akarat szabadsága ennélfogva azt jelenti, hogy az
akarat egy és ugyanazon időpillanatban képes annak az ellentétét választani, mint amit éppen
választ. Olivi szerint ez azért lehetséges, mert – ha temporálisan nem is – de „a természet szerint” az
akarat szabad elhatározása mindig prioritással rendelkezik az éppen ténylegesen meghozott
döntéssel szemben (In II Sent., q. 57, Olivi 1926: 348–349). Olivi úgy gondolta, hogy szabadság híján
az ember „értelemmel rendelkező vadállat” volna, és szoros összefüggést feltételezett a szabadság és
a szegénység között. Álláspontja szerint ugyanis a gazdagság és a társadalmi kötelékek megkötik az
embert, egyedül a szegénység teszi szabaddá.

A szabadság fogalmának ezzel az értelmezésével Olivi egyértelműen Duns Scotus előfutára volt
(Dumont 1995b: 160–167), de általános az a meggyőződés a kutatók körében, hogy
antiarisztotelizmusa széles körben hatott a későbbi ferences gondolkodásra.

      Duns Scotus a Lecturában és az Ordinatióban mindenekelőtt azt a problémát vizsgálja, hogy
vajon a dolog természete maga elégséges-e az egyediség magyarázatához, vagy szükséges feltennünk
a dolog természetén kívül olyasvalamit, amin az egyedisége alapul. Ha az előbbi a helyzet, akkor
értelmetlen megvizsgálni azt a kérdést, hogy mi az egyediség – a dolog természetétől különböző –
princípiuma. Ha a kérdésre az a válasz, hogy a dolog egyediségének a dolog természetétől különböző
princípiuma van, akkor további probléma az, hogy mi ez a princípium.
     Egy kurrens álláspont szerint (amelyet valószínűleg a ferences Rogerus Marston és Petrus de
Falco képviselt) az egyediség princípiumára vonatkozó kérdés értelmetlen, mert az egyediségnek
nincs olyan princípiuma, amely hozzájárul a dolog természetéhez (idézi: Duns Scotus, Opera
omnia XVIII: 230; vö. Wolter 1990: 75). Nem igaz ugyanis az, hogy a lényeg – természeténél fogva
vagy időben – korábban vagy előbbre való módon (prius) lényeg, mint individuális létező, s ezt
követően „húzódik össze” (contrahatur) valami miatt, ami hozzáadódik, s válik szingulárissá. A
természet ezen álláspont szerint önmagánál fogva egyedi (est ex se singularis; O II, d. 3, pars 1, q.
1, Opera omnia VII: 393).

      Duns Scotus szerint ez azért nem fogadható el, mert a természet önmagában véve nem
szinguláris és nem is univerzális. A dolog természetének ez a közömbössége teszi lehetővé azt, hogy a
dolgokban és a lélekben szinguláris entitásként létezzék, s ugyanakkor – a lélek fogalmaként –
univerzális legyen. Duns Scotus ennek alapján hosszan érvel amellett, hogy az az egység, amely a
dolog természetét jellemzi, „gyengébb” (minor) az individuális dolog („ez a kő itt”) numerikus
egységénél. Ez azt jelenti, hogy annak az egységnek, amely az individuális dolgot specifikusan
jellemzi, nem mond ellent a megsokszorozódás, míg azzal az „erősebb” (maior) egységgel, amely az
individuális dolog egysége, ellentmondásban áll az, hogy megsokszorozódjék (O II, d. 3, pars 1, q.
1, Opera omnia VII: 395–402).

      Miután Duns Scotus szerint ennélfogva a dolog egyedisége nem a dolog természetén alapul, a
továbbiakban azokat az elméleteket vizsgálja, amelyek olyasvalamiben keresik az egyediség okát, ami
különbözik a dolog természetétől. A Lecturában és az Ordinatióban elsőként Henricus Gandavensis
értelmezését bírálja. Eszerint az egyediség oka negatív és nem pozitív-relacionális. Ez utóbbi ugyanis
magán az individuális dolgon kell hogy alapuljon, aminek az egyedisége magyarázatra szorul. Az
individuáció Henricus szerint kettős negáció. Ez egyrészt – s ez a negáció belső aspektusa (ab intra) –
azt jelenti, hogy az individuális dolog nem sokszorozódik meg, nincsenek további instanciái, másrészt
azt, hogy – ez a negáció külső aspektusa (ab extra) – az individuum nem azonos valami mással
(Quodlibet V, q. 8, in corp; idézi a Duns Scotus kritikai kiadás: O II, d. 3 pars 1 q. 2, Opera omnia VII:
412).

      Duns Scotus szerint azonban az individualitás olyasmi, ami nem magyarázható bizonyos dolgok
meglétének a hiányával (privatio). Valaminek a hiánya ugyanis nem elegendő ok arra, hogy
kimutassuk, az adott létezőnek abszolút módon (simpliciter) ellentmond valami. Esetünkben azt
kellene kimutatni, hogy valaminek a hiánya az oka annak, hogy az individualitásnak abszolút módon
ellentmond az instanciálódás és az adott specieshez tartozó egyéb dolgokkal való azonosság. Duns
Scotus egyik példája szerint: az, hogy valaki nem rendelkezik látóképességgel, nem mond ellent
abszolút módon annak, hogy lásson, mivel lehetséges, hogy ugyanő (ti. ugyanaz a természet)
látóképességgel rendelkezzék, s így jelen legyen benne annak az ellentéte, aminek a hiánya éppen
jellemzi (O II, d. 3 pars 1 q. 2, Opera omnia VII: 412–414). Nem negatív jellemzője ezért az individuális
dolognak az, ami miatt abszolút módon ellentmond az individualitásának a további egyedekre
történő föloszthatósága. Azért ellentmondás az, írja Duns Scotus, hogy „ennek a kőnek itt” instanciái
legyenek, mert van benne „valami pozitív és intrinzikus” (aliquid positivum intrinsecum), aminek
köszönhetően ez az ellentmondás fennáll (O II, d. 3, pars 1, q. 2, Opera omnia VII: 416–417).

      A következő álláspont szerint, amellyel Duns Scotus a Lecturában és az Ordinatióban foglalkozik,
a materiális szubsztanciákat az aktuális, tényleges létezés teszi egyedivé. Az álláspont Petrus de
Falcónak tulajdonítható (Quaest. ordinariae q. 8, idézi: Duns Scotus Opera omnia XVIII: 244), valamint
a fiatal Aegidius Romanusnak (Noone 2003: 115).
      Duns Scotus ellenvetése szerint az aktuális létezés éppen úgy nem különbözteti meg egymástól
a porphürioszi struktúrában (lásd 3.3.5.) az adott specieshez tartozó individuumokat, mint ahogyan
nem különbözteti meg az adott genushoz tartozó specieseket sem. A létezés ugyanis előfeltételezi a
lényegek rendjét és különbözőségét, s ezért nem lehetséges, hogy a létezés határozza meg ezt a
rendet. Az aktuális egzisztencia – Duns Scotus hasonlatával – mintegy „körülöleli” a porphürioszi
kategoriális struktúra alján található egyedi dolgokat (invenitur … ibi … singulare, omnino
circumscripta existentia actuali). „»Ez az ember« nem foglalja inkább magában az aktuális létezést,
mint az »ember«”, írja az Ordinatióban. Az aktuális létezés Duns Scotus szerint ennélfogva irreleváns
az individualitás szempontjából. Az aktuális létezés ugyanis nem azt teszi, hogy egy adott dolog ez-és-
ez az individuum, hanem azt, hogy ez-és-ez az individuum ténylegesen létezik.

      A létezéssel kapcsolatban ezért föltehető ugyanaz a kérdés, ami a dolog természetével
kapcsolatban, hogy tudniillik mitől lesz individuális. Ahogyan ugyanis a dolog természetével
kapcsolatban nyilvánvaló, hogy önmagánál fogva nem lehet az individualitás alapja (minthogy ez a
természet közös), ugyanez a – szintén közös – létezéssel kapcsolatban is nyilvánvaló (O II dist. 3, pars
1, q. 3, Opera omnia VII: 420).

     A Lecturában és az Ordinatióban fölsorolt harmadik és negyedik – a dolgok individualitását a
természetüktől különböző okra visszavezető – elmélet az, hogy a mennyiség, illetve az anyag az
egyediség alapja.

      Ami ez utóbbit illeti, említettük, hogy Duns Scotus (valószínűleg már magiszterként) részt vett
egy dispután Guillelmus Petrus de Godino domonkos mesterrel Párizsban, amely arról a kérdésről
szólt, hogy vajon az anyag-e az egyediség alapelve. Ennek az álláspontnak a leghíresebb képviselője
azonban nem Petrus de Godino, hanem Aquinói Tamás, valamint az őt több tekintetben követő
Aegidius Romanus voltak. Duns Scotus kortársai között Godofredus de Fontibus is hasonló
álláspontot képviselt, bár ez annyiban különbözött Tamás álláspontjától, hogy az anyagot a
szubsztanciális formával együtt tartotta az egyediség alapjának.

      Mint láttuk (3.5.4.), Aquinói Szent Tamás szerint az egyediség alapja a „megjelölt”, azaz a
„meghatározott dimenziók alatt szemlélt anyag”. A „tűz formája”, írja Tamás a Summa contra
gentilesben, kizárólag azért különbözik ennek és annak a tűznek az esetében, mert a tűz materiális és
ennek következtében a mennyiség kategóriája alapján fölosztható. Ha eltekintünk a mennyiség
kategóriájától, akkor a szubsztanciák oszthatatlanok (SCG II, 49).

     A Summa contra gentiles fenti szakaszából is látszik, hogy a meghatározott dimenziók alatt
szemlélt anyag a szubsztanciák olyan tulajdonságait határozza meg, amelyek a mennyiség
kategóriájába tartoznak. Duns Scotus – tekintettel erre az összefüggésre – úgy gondolta, hogy a két
elmélettel szemben hasonlóképpen lehet érvelni. A párizsi Szentencia-kommentárban ennek
megfelelően együtt kezelte a két kérdést (Reportata Parisiensa Lib. II., Dist XII., q. 3–4, n. 1–11, Duns
Scotus 1639 XI,1: 323–325).

       A Metafizika-kommentárban továbbá – némiképpen eltérő struktúrában, érvekkel és
terminológiával tárgyalva a problémát – Duns Scotus azt is megjegyzi, hogy az aktuális létezést, a
mennyiséget, valamint az anyagot az individualitás alapjának tekintő elméletek megegyeznek abban,
hogy olyasvalamire hivatkoznak a szubsztanciák individualitásának vizsgálata során, ami akcidentális
(itt egy további elméletre is kitér, amely a dolognak az őt létrehozó ágenshez fűződő relációját tekinti
az egyediség alapjának). Számos argumentum mellett, amelyekkel a mennyiséget, valamint az
anyagot az individualitás alapjának tekintő elméleteket kívánja cáfolni (vö. O II, dist. 3, pars 1, q. 4–
5, Opera omnia VII: 421–463; In Met. VII, 13, n. 33–47; Reportata Parisiensa Lib. II, Dist XII, q. 3–4, n.
1–11), Duns Scotus négy olyan érvet sorol föl a Metafizika-kommentárban, amelyek az említett
elméletek közös előfeltevését támadják.

      Az első: mindaz, ami a legalapvetőbb értelemben létező, per se létező. Az elsődleges
szubsztanciák, az individuumok azonban a legalapvetőbb értelemben léteznek (vö.
Arisztotelész, Kategóriák 5. fej., 2b 15–17), következésképpen – létrejöttüket, működésüket, valamint
a propozicionális struktúrában elfoglalt helyüket tekintve – per se létezők. Az elsődleges
szubsztanciák az akcidensekkel összekapcsolva azonban nem per se, hanem per accidens létezőt
alkotnak. Az elsődleges szubsztanciák ezért – mint per se létezők – nem foglalnak magukban
akcidenst. Ennélfogva egyetlen, az egyediséget valamilyen akcidensre visszavezető elmélet sem
szolgálhat magyarázattal arra, hogy mi teszi az elsődleges szubsztanciát mint per se létezőt éppen
ezen individuális dologgá (Met. VII, 13, n. 21).

      A második: a szubsztanciáknak prioritása van az akcidensekkel szemben, méghozzá
természetüknél fogva. Ennélfogva – természeténél fogva – egy adott individuális szubsztancia
prioritással rendelkezik egy adott akcidenssel (például a mennyiséggel) szemben. Ha azonban ez az
akcidens az adott szubsztancia individualitásának az alapja lenne, akkor a természeténél fogva
későbbi (az akcidens) természeténél fogva korábbi lenne, mint a természeténél fogva korábbi,
tudniillik az individuális szubsztancia. Ez azonban lehetetlen. Nem lehetséges tehát, hogy az akcidens
a szubsztancia individualitásának az alapja legyen (Met. VII. 13, n. 24; L II dist. 3 pars 1 q. 4, Opera
omnia XVIII: 256).

      A harmadik érv azon alapul, hogy nem lehetséges, hogy az individuumoknak instanciái legyenek.
Duns Scotus megfogalmazásában ez a következőképpen hangzik: „a létezőkben van valami, ami nem
osztható       föl    szubjektív    részekre,   azaz     van    bennük     olyasvalami,     aminek
lényegileg (formaliter) ellentmond az, hogy a létező fölosztható legyen több olyan részre, amelyek
mindegyike ő maga” (O II dist. 3 pars 1 q. 2, Opera omnia, VII: 413). Ha azonban egy individuális
szubsztanciának nem lehetnek instanciái, és nem történik szubsztanciális változás (nem változik az
adott szubsztancia egy vagy több más szubsztanciává), akkor – bárhogyan módosuljanak is az adott
szubsztancia akcidensei – az adott szubsztancia ez-és-ez a dolog marad, és nem válik valami mássá.
Nem foglal magában például ellentmondást az, hogy egy adott szubsztancia kvantitatív módon
megváltozzék, bármiféle szubsztanciális változás nélkül. Amennyiben viszont valamilyen akcidens az
egyediség alapja, a szubsztancia akcidentális (például kvantitatív) megváltozása – szubsztanciális
változás nélkül – ahhoz kellene, hogy vezessen, hogy az adott individuum valami mássá válik. Ez
azonban nem lehetséges, mert az individuumnak nem lehetnek instanciái. (Met. VII, q 13, n. 27; O II
dist. 3 pars 1 q. 4, Opera omnia VII: 427–428).

     A negyedik annak az argumentumnak egy változata, amellyel Duns Scotus az aktuális létezést az
egyediség alapelvének tekintő elmélettel szemben érvelt. A kategoriális renden belül kizárólag akkor
lehetséges a szubsztancia kategóriájában eljutni az individuumokhoz a valamilyen akcidenst az
egyediség alapjának tekintő elméletek szerint, ha közben átcsúszunk egy másik kategóriába. A
kategoriális rend azonban Duns Scotus szerint teljes kell hogy legyen: az egyes kategóriákhoz tartozó
dolgokat nem szabad összekeverni a más kategóriákhoz tartozó dolgokkal, még ha e kategóriák
között valamilyen reláció áll is fönn (Met. VII, 13, n. 28–30; O II dist. 3 pars 1 q. 3, Opera omnia VII:
420; az utóbbi négy érvhez lásd Noone 2003: 115–117).

     Összefoglalva: Duns Scotus szerint nem igaz az, hogy a materiális létezők egyediségének oka a
dolog természete maga, a kettős negáció, vagy bármi, ami akcidentális a dolog számára. Duns Scotus
a fenti ellenérvekkel valamennyi kortárs individuáció-elmélet részletes cáfolatát adta. Ezzel nem
pusztán a problémára tradicionálisan adott megoldási lehetőségeket merítette ki, hanem a
rendelkezesre álló terminológia korlátaira is fölhívta a figyelmet. Duns Scotus számára ugyanis ezek a
fogalmak – a 14. századi metafizikában bevett használatuk szerint – nem tűntek alkalmasnak arra,
hogy az individualitás princípiumát jelöljék.

      Ez utóbbi lehetett az oka annak, hogy Duns Scotus a problémára adott megoldása során –
tentatíve – több, különböző terminust is bevezetett az egyediség princípiuma jelölésére (entitas,
realitas, ultima realitas formae, forma individualis, gradus individualis, valamint – a természet és az
egyediség princípiuma relációjának jelölésére – continentia unitiva). Késői írásaiban (Reportata
Parisiensa, Metafizikakommentár VII, 13, valamint Collationes) végül elkezdte használni azt a
terminust is (haecceitas), amely az utókor számára a legismertebb lett ezek közül (a terminológiáról
és a művek kronológiájáról lásd Dumont 1995a: 200–221).

     Duns Scotus azonban nem tekintette triviálisnak, hogy egyáltalában van olyasvalami, ami az
egyediség princípiuma. A Lecturában és az Ordinatióban a kortársak álláspontját bíráló szakaszokat
követően azt a kérdést teszi föl, hogy vajon valamilyen entitás teszi-e individuálissá az anyagi
dolgokat (O II dist. 3 pars 1 q. 6; Opera omnia VII: 463). Duns Scotus kétféleképpen érvelt amellett,
hogy fel kell tételeznünk egy efféle entitást.

      Az első érv a transzcendentálékon, pontosabban az egy és a létező transzcendentáléinak
egymásra következésén alapul (lásd 3.7.3.). A középkori metafizikában általánosan elfogadott volt az
az alapelv, hogy ha egy dolog létezik, ez a dolog egy. Az egység követi a létezőt (unum consequitur ad
ens). Duns Scotus úgy érvel, hogy az az abszolút értelemben vett egység (unitas simpliciter), ami az
individuumokat jellemzi (hogy ti. nem lehetnek instanciáik), a fenti alapelv értelmében valamilyen
létezőt kell hogy kövessen. Minden egységre igaz azonban Duns Scotus szerint, hogy a neki
megfelelő (sibi proportionalis) létezővel jár együtt. Az individuumok esetében azonban ez a létező
nem lehet azonos a dolog természetével, mert – ahogyan láthattuk – a dolog természetét nem az
individuumokra jellemző abszolút egység, hanem a meghatározatlanság jellemzi, hiszen a specifikus
természetnek éppenséggel lehetnek instanciái. Az az entitás ennélfogva, amelyen az individuumok
egysége alapul, különbözik a dolog természetétől, ám szubsztanciális egységet alkot vele (ista autem
entitas facit ‘per se unum’ cum natura specifica). Ez azért van így, mert a dolog individualitása Duns
Scotus érvei szerint nem akcidentális kapcsolaton nyugszik. (L II dist. 3. pars 1 q. 6, Opera omnia XVIII:
280–281; O II dist. 3 pars 1 q. 6, Opera omnia VII: 474–475).

      A második érv azon alapul, hogy a különböző dolgok esetében kell hogy legyen valami
elsődleges, amin a különbözőségük nyugszik (primo diversa). A materiális létezők esetében ez nem
lehet a természetük, mivel a természetük tekintetében nem különböznek, hanem (specifikusan)
megegyeznek egymással. Nem lehet továbbá semmi azok közül, amikről Duns Scotus bebizonyította,
hogy nem képezhetik az egyediség alapját (mennyiség, anyag, létezés, negáció). Ezért az, amin a
dolgok különbözősége alapul, valami pozitív entitás kell hogy legyen, amely szubsztanciális és nem
akcidentális (L II dist. 3. pars 1 q. 6, Opera omnia XVIII: 281; O II dist. 3 pars 1 q. 6, Opera omnia VII:
475).

      Habár Duns Scotus szerint a fenti megfontolások alapján tudjuk, hogy ez az entitás létezik, a
tulajdonságairól mindazonáltal csak analogikusan szerezhetünk ismeretet. Az egyedi dolog
individualitásának forrása ugyanis nem lehet tárgya tudományos ismeretnek, mivel nem alkothatunk
róla általános fogalmat (Wolter 1990: 95; Noone 2003: 119–120).

     Az analógia alapja Duns Scotus szerint a specifikus különbség (differentia specifica). A
porphürioszi struktúrában a specifikus különbség, amely egy adott genuson belül a specieseket
különbözteti meg egymástól, azzal hasonlítható össze, ami alatta van, továbbá azzal, ami fölötte van,
valamint azzal, ami mellette van (vö. O II dist. 3 pars 1 q. 6, Opera omnia VII: 478). Ennek alapján
Duns Scotus szerint a következő analógiák állnak fönn a specifikus különbség és azon különbség
között, amely az individuumokat jellemzi:

      Egyik sem engedi meg azt, hogy az általa meghatározott dolog (a specifikus természet, ill. az
individuum) – az adott szinten – lényegileg fölosztható legyen. Ez azt jelenti, hogy a specifikus
különbség által meghatározott species az adott szinten nem osztható föl további speciesekre, az
individuumoknak pedig nincsenek instanciái. A különbség a kettő között az, hogy a specifikus
különbség által meghatározott specifikus természet kevésbé tökéletes, mint az individuum, minthogy
gyengébb, meghatározatlan egységet képvisel, amely a továbbiakban numerikusan fölosztható
individuumokra. Az individuumok egysége ezzel szemben „a legtökéletesebb egység” (unitas
perfectissima; O II dist. 3 pars 1 q. 6, Opera omnia VII: 478–479).

     A specifikus különbség úgy viszonyul a genushoz, mint az aktuális a potenciálishoz.
Hasonlóképpen viszonyul az az „individuális különbség” a specieshez, amely a speciest meghatározza
és „összehúzza” egy adott individuummá. Az „individuális különbségnek” megfelelő entitás azonban
(amelyből az individuális különbséget vesszük) nem formaként viszonyul a természethez, mint
a species a genushoz, hanem „a forma legvégső realitását” (ultima realitas formae) jelenti (L II dist. 3.
pars 1 q. 6, Opera omnia XVIII: 282–283; O II dist. 3 pars 1 q. 6, Opera omnia VII: 479–480).

      A specifikus különbséget más specifikus különbségekhez hasonlítva Duns Scotus szerint azt
látjuk, hogy léteznek olyan specifikus differenciák, amelyek hasonlóak az egyediség princípiumához.
Ez a hasonlóság e specifikus differenciák radikális különbözőségén alapul. Az az entitás ugyanis, amely
individuálissá tesz egy adott dolgot, teljességgel különbözik azoktól, amelyek a többi, numerikusan
különböző materiális létezőt individualizálják (L II dist. 3. pars 1 q. 6, Opera omnia XVIII: 283–284; O II
dist. 3 pars 1 q. 6, Opera omnia VII: 481).

      Duns Scotus szerint fölvethető a kérdés, hogy vajon anyag, forma, vagy az ezekből összetett
dolog-e az az entitás, amelyből az individuális különbség fogalmát vesszük, s amellyel kapcsolatban
láttuk, hogy létezik, s azt is, hogy – analogikusan – milyen tulajdonságaira következtethetünk. Duns
Scotus a válaszában megismétli azt az alapgondolatot, hogy a dolog individualitásának alapja
különbözik a dolog természetétől, s következésképpen mindattól, ami a dolog természetéhez
tartozik. Így különbözik az anyagtól, a formától, valamint a kettő összetételétől, hiszen ezek a
materiális létezők természetéhez tartoznak (O II dist. 3 pars 1 q. 6, Opera omnia VII: 483–484).

3.7.6. Formális különbözőség
Az individualitás alapjának és a dolog természetének különbözőséget Duns Scotus formális
különbözőségnek nevezi. Azt írja, hogy az egyediség princípiuma, amely „a létező legvégső
realitása” (ultima realitas entis), valamint a dolog természete formálisan különböző realitások (O II
dist. 3 pars 1 q. 6, Opera omnia VII: 484). Ez Duns Scotus technikai nyelvén azt jelenti, hogy ezek nem
egymástól elkülöníthető dolgok (res), ám nem is pusztán konceptuálisan különböztethetők meg. A
formális distinkció Duns Scotusnál olyan fogalmak között áll fenn, amelyeknek a valóságban ún.
entitások, realitások vagy formalitások felelnek meg (entitas, realitas, formalitas). Duns Scotus szerint
két entitás akkor és csak akkor különbözik formálisan, ha 1. egy és ugyanazon valóságos dologhoz
tartoznak, valamint 2. nem lehetséges, hogy az egyik definíciójába beletartozzék a másik definíciója
(L I dist 2 pars 2 q. 4, Opera omnia XVI: 216; vö. Adams 1982: 415). A formális distinkció fogalmát
Duns Scotus nem pusztán az individualitás problémája, hanem más filozófiai és teológiai problémák
elemzésénél is használja.

     A formális distinkcióhoz hasonló megkülönböztetéseket – eltérő fogalmi apparátussal és
jelentésben – korábbi szerzők is alkalmaztak. Duns Scotus terminológiája és értelmezése azonban
jelentősen meghatározta azt, ahogyan a későbbiekben a fogalmak és valóságosan létező
korrelátumaik különbözőségéről beszéltek (Wolter 1965: 45–60).

3.7.6. Formális különbözőség

3.7.7. Szabad akarat, a kontingencia szinkronikus értelmezése
A formális distinkció filozófiai alkalmazásának kitűnő példáját kínálja Duns Scotus lélekfilozófiája. Az
akarat és az értelem Duns Scotus álláspontja szerint a lélekben egyesített módon (unitive) léteznek
mint a lélek működésének princípiumai. Nem azonosak a lélekkel és egymással, ám valóságosan nem
is különbözőek sem a lélektől, sem pedig egymástól. A különbözőségük formális. Duns Scotus itt –
mások mellett – Aquinói Tamás álláspontjával vitatkozik, aki szerint az értelem és az akarat egymástól
és a lélektől is valóságosan különböző képességek.

     Tamás – az Arisztotelész lélekfilozófiájának értelmezése és a formák pluralitása körül zajló viták
során (lásd 3.5.9. és 3.6.2.) – azon az állásponton volt, hogy az embernek egyetlen szubsztanciális
formája van, a lélek. A lélek a test formája és teljesültsége. Az emberi lélek sajátos tevékenysége, a
gondolkodás Tamás szerint a lélek képessége (potentia animae). Ez a képesség – csakúgy, mint egyéb
képességek, köztük az akarat (voluntas) – része a gondolkodó léleknek, ám nem azonos vele. A
képességek Tamás szerint (ha az arisztotelészi Kategóriák felosztását vesszük alapul) a lélek
akcidensei, vagy (a porphürioszi felosztás szerint) a lélek sajátosságai, propriumai (STh I, 77, 1 ad 5).

      Tamás szerint továbbá az összetett, materiális szubsztanciák formái közül egyedül az emberi
lélek az, amelynek – mint szubjektumnak – saját akcidensei is vannak, olyan akcidensek, amelyek
nem az összetett dologhoz magához tartoznak. Ez azért van így, mert az emberi lélek sajátos
materiális forma: rendelkezik a gondolkodás képességével. A gondolkodás princípiuma, az értelem (a
lélek képessége, s mint ilyen, az akcidense) azonban a tevékenységét a testtől függetlenül képes
kifejteni, minthogy – eltérően a lélek más tevékenységeitől, amelyek az érzékeléshez és a
táplálkozáshoz tartoznak – nem tartozik hozzá semmiféle szerv. Az értelem ilyen módon elkülönült a
testtől, s ez az elkülönült képesség az, amelynek segítségével Tamás bizonyítja, hogy az emberi lélek
szubszisztens és halhatatlan. (Aquinói Szent Tamás 1993: 46–47; 74–75; vö. STh I, 75, 2; I, 75, 6). Az
értelem mellett az akarat a másik olyan sajátos emberi képesség, amelynek szubjektuma Tamás
szerint nem maga az összetett szubsztancia, hanem az emberi lélek (STh I, 77, 8 co; Q. d.; De anima a.
12 ad 16). Tamás szerint az emberi lélek képességei közül éppen ez a kettő, tudniillik az értelem és az
akarat az, amely jellegzetesen emberi.

     Minthogy Tamás szerint nem létezik több szubsztanciális forma az emberben, az értelem és az
akarat elkülönült képességei kiemelten fontosak számára abból a szempontból, hogy védeni tudja a
gondolkodó lélek szubszisztenciáját és halhatatlanságát.

      Duns Scotus azonban nem osztja Tamás előfeltevését a szubsztanciális forma unicitásával
kapcsolatban, s ezért az általa képviselt álláspont, melynek értelmében az említett két képesség és a
lélek valóságosan nem, viszont formálisan különböznek, nem jelent számára problémát az emberi
lélek szubszisztenciájának és halhatatlanságának szempontjából.
     Duns Scotus számára az értelem, az akarat, valamint a lélek valóságos egysége a lélekfilozófia és
az etika axiómája. Duns Scotus bírálatának középpontjában azonban nem az említett képességek
valóságos különbözősége állt, hanem az, ahogyan Tamás az akaratot jellemezte.

     Tamás szerint az akarat képességét olyan törekvés jellemzi, amely a természeténél fogva illet
meg egy dolgot (appetitus naturalis). Minden ilyen törekvés természetes módon irányul valamire, s
ennélfogva az akarat, amelyet ez a törekvés jellemez, „egyfajta szükségszerű hajlandóság által
determinált módon, szükségszerűen akarja azt, ami a végső célja” (De veritate q. 22, a. 5). Az ember
esetében Tamás szerint ez a cél a boldogság, amelyre az akaratunk szükségszerűen törekszik. Az
akarat úgy kapcsolódik össze szükségszerűen a végső céljával, ahogyan az értelem szükségszerűen
összekapcsolódik a gondolkodás első alapelveivel.

      Az akarat szükségszerű hajlandóságát azonban Tamás szerint meg kell különböztetni a kényszer
szülte szükségszerűségtől (necessitas coactionis), mert az akaratot jellemző szükségszerű hajlandóság
az akarat szabadságának – a kényszer szülte szükségszerűségtől eltérően – nem mond ellent. Ha át
akarsz kelni a tengeren, írja Tamás, akkor szükséged van egy hajóra, mert másként nem vagy képes
megtenni az utat. Ez azonban nem jelenti azt, hogy pusztán azért, mert szükségképpen igénybe kell
venned egy hajó segítségét ahhoz, hogy elérhesd a célodat, a célod és az akaratod ellentmondásban
áll egymással (STh I, 82, 1 co.).

      Bár a hajózásból vett hasonlatot a Summa theologiae-ben Tamás nem bontja ki, mégis alkalmas
arra, hogy megvilágítsuk vele az akarat szabadságával kapcsolatos álláspontját. Tamás ugyanis úgy
gondolja, hogy az ember szabad akarata a szabad választásra való képességgel (liberum
arbitrium) azonos. A szabad választásra való képesség lehetővé teszi, hogy alternatív lehetőségeket
fogadjunk vagy vessünk el. A hajózásból vett hasonlatnál maradva: az, hogy mindössze egyetlen
módon juthatunk el a végső célunkhoz, nyilvánvalóan nem implikálja azt, hogy ne rendelkezhetnénk
olyan képességgel, amely lehetővé teszi az alternatívák közötti szabad választásunkat.

      Maga a szabad választás (a választás aktusa) Tamás elemzése szerint appetitív és kognitív
elemet is tartalmaz, bár a választás – szigorú értelemben véve – elsősorban az appetitív képesség
tevékenységével azonos, s a szabad választásra való képesség appetitív képesség (STh I, 83, 3 co.). A
szabad választásra való képesség mindazonáltal előfeltételezi az értelem racionális megfontoláson
alapuló mérlegelését, amely lehetővé teszi azt, hogy bizonyos cselekedetek megtétele vagy elvetése
mellett döntsünk. A szabad választásra való képességben jelen lévő appetitív elem ennélfogva követi
a gondolkodást (appetitus … cognitionem sequitur). Az appetitív képesség passzív képesség Tamás
szerint, s következésképpen Tamás – Arisztotelészre hivatkozva – nem mozgatónak nevezi, hanem
olyan mozgatottnak, amely mindazonáltal maga is mozgat (STh I, 80, 2 co.). Amilyen mértékben eszes
lények vagyunk, olyan mértékben rendelkezünk Tamás szerint szabad akarattal. „Teljes szabadságunk
gyökérzete az észben van”, írja egyik (a szabad választás képességével foglalkozó) quaestiójában
(totius libertatis radix est in ratione constituta; De veritate q. 24, a. 2 resp.).

     Az ész – szabad választást lehetővé tevő – mérlegelése mindazonáltal kizárólag kontingens
tényállásokra és az ezek körében végrehajtandó cselekedetekre vonatkozik. Sem a szükségszerű
következtetések premisszáit képező alapelvek és az ezekből következő konklúziók nem képezhetik
mérlegelés tárgyát, sem pedig az, hogy mi legyen az ember végső célja. A tudás alapelvei és az ember
természetes törekvésének végcélja Tamás szerint szükségszerűek. A cselekedeteinknek kizárólag
annyiban vagyunk urai, amennyiben képesek vagyunk arra, hogy alternatívák közül válasszunk, ám a
végső cél, a boldogságra irányuló törekvés fölött nem rendelkezünk uralommal (STh I, 82, 1 ad 3).
      Duns Scotus szerint minden olyan álláspont, amely az akaratot passzív képességnek tekinti, az
álláspont képviselőinek intencióitól függetlenül morálfilozófiai determinizmushoz vezet, ami
véleménye szerint tarthatatlan.

     Az oxfordi Szentencia-kommentárban (L II, dist. 25, Opera omnia XIX: 229–263) Duns Scotus a
következő probléma kapcsán vizsgálja az akarat szabadságának, valamint az akarat és az értelem
viszonyának – a domonkosok és a ferencesek között különösen vitatott – kérdését: vajon a
cselekedeteink oka a tárgy, amely mozgatja az akaratot, vagy az önmagát mozgató akarat maga?

      Duns Scotus egyfelől Aquinói Tamás és Godofredus de Fontibus, másfelől pedig Henricus
Gandavensis álláspontjával vitatkozik. Az előbbi kettő álláspontja szerint az akaratot valami számára
külsődleges tárgy mozgatja, bár nem értenek egyet abban, hogy ez a képzet (Godofredus) vagy az az
objektum, amelyre az értelem tevékenysége irányul (Aquinói Tamás). Duns Scotus szerint egyikük
álláspontja sem tartható, mivel nem tartható az, hogy az akaratot a számára külsődleges tárgy
mozgatja. Az akarat ugyanis képes arra, hogy egy és ugyanazon tárgyhoz ellentétes módon
viszonyuljon: elutasítsa vagy elfogadja azt. Egyetlen természeti ágens sem válthat ki azonban
ellentétes hatást egy és ugyanazon szubjektumban, a természete ugyanis egyértelműen
meghatározza az általa kiváltott effektust. Következésképpen semmiféle az akarat számára külső
természeti ágens nem mozgathatja az akaratot.

     Annak, ha valamely természeti ágens mozgatná az akaratot, meglehetősen súlyos
következménye lenne Duns Scotus szerint az, hogy eltűnnék a különbség a jó és a rossz cselekedetek
között. Ez azért volna így, mert tetteinket a tárgyak határoznák meg, és nem az akaratunk, ami
lehetetlenné tenné, hogy felelősséget vállaljunk értük.

      Duns Scotus ugyanakkor a Lecturában nem fogadja el Henricus álláspontját sem, amely szerint
az akarat tevékenységének a teljes hatóoka az akarat maga, s a megismert dolog csupán sine qua
non feltétele az akarásnak. Ez azt jelenti, hogy a megismerés tárgyának hiányában az akarat nem
képes kifejteni tevékenységét. Duns Scotus szerint azonban, ha az értelem pusztán sine qua
non feltétele és nem hatóoka lenne az akarásnak, akkor a szabad választás képessége (liberum
arbitrium) nem az értelem és az akarat együttesét jellemezné, hanem csupán az akaratot, amely
ebből következőleg vak lenne. Az akarat azonban Duns Scotus szerint nem vak, éppen ellenkezőleg:
az egyetlen igazán racionális képessége az embernek, mivel rendelkezik az önmeghatározás
képességével.

      Duns Scotus elemzésének ebben a műben az a konklúziója, hogy az akarat tevékenységének
mind az akarat, mind pedig az értelem a részleges oka (causa partialis). Ez az álláspont középút (via
media) a Tamás és Godofredus, valamint a Henricus által képviselt megközelítések között. Az értelem
és az akarat együttműködése Duns Scotus szerint az akarat tevékenységének teljes hatóoka (causa
totalis). Az említett együttműködésen (concurrentia) belül azonban az értelem az akarás aktusának
kevésbé tökéletes oka Duns Scotus szerint, mivel az értelem működését természetes kauzális
determinizmus jellemzi. Az értelem ennélfogva – habár olyan a természete, hogy ellentéteket tud
megjeleníteni – arra nem képes, hogy önmagát determinálja az ellentétek vonatkozásában (Met. IX,
15; L II, 25, Opera omnia XIX: 261; Rep. Par. II, XXV, n. 23; Duns Scotus 1639 XI, 1: 372). Az akarat
ezzel szemben tökéletes ok, mivel képes meghatározni önmagát. Az akarás aktusát továbbá az akarat
és nem az értelem révén jellemzi a szabadság és a kontingencia.

     Lehetséges azonban, hogy nem ez volt Duns Scotus utolsó szava ebben a kérdésben.
A Lectura Duns Scotus korai, oxfordi munkásságának a terméke. A párizsi Szentencia-kommentár
alapján azonban úgy tűnik, hogy Duns Scotus később a fentiektől eltérően értelmezte az értelem és
az akarat viszonyát, és ezzel együtt az akarat szerepét az emberi cselekvésben. Itt ugyanis azt állítja,
hogy „az akaraton kívül egyetlen teremtett dolog sem teljes oka az akarás aktusának” (Rep. Par. II,
XXV, n. 20, Duns Scotus 1639 XI, 1: 371). Úgy tűnik továbbá, hogy a párizsi kommentárban Henricus
álláspontjával Duns Scotus már egyáltalán nem vitatkozott, ami arra utal, hogy ebben az időben
hasonlónak vagy azonosnak tekinthette kettejük álláspontját. Az a régi kérdés mindazonáltal, hogy
vajon Duns Scotus álláspontja megváltozott-e ebben a kérdésben az oxfordi Lecturát követően,
továbbra is vitatott (Opera omnia XIX, Prolegomena; Dumont 2001).

     Függetlenül azonban attól, hogy módosult-e Duns Scotus álláspontja az értelem és az akarat
viszonyával kapcsolatban, az egyértelműnek tűnik, hogy Duns Scotus radikális – bár nem előzmények
nélküli (lásd 3.4.8., valamint 3.7.5. keretes írás) – értelmezését adta az akarat önmeghatározásának
és szabadságának, s ezzel összefüggésben a lehetőség, a szükségszerűség és a kontingencia
modalitásának.

      Mit jelent az, hogy az akarat képes arra, hogy meghatározza önmagát? Egy ellenvetés szerint,
amelyet Duns Scotus maga idéz, azt, ami potencialitásban van valamely ellentmondás
vonatkozásában, önmagában nem határozza meg semmi az ellentmondás egyik vagy másik tagja
tekintetében. Az akarat azonban efféle, tudniillik potencialitásban van az ellentmondások
vonatkozásában, lévén az eltérő alternatívák közötti választás képessége. Következésképpen
önmagában nem határozza meg semmi abban a tekintetben, hogy erre vagy arra az alternatívára
esik-e a választása, amiből következőleg – minthogy az akarat mégiscsak választ – valami más
determinálja (Rep. Par. II, XXV, n. 1, Duns Scotus 1639 XI, 1: 367).

      Duns Scotus szerint abból, hogy az akarat önmagában, a természeténél fogva nem
meghatározott, nem következik az, hogy valami más határozza meg, mivel az akaratot az jellemzi,
hogy képes az önmeghatározásra. Értelmezése szerint ugyanis valamely dolog passzív vagy aktív
módon lehet meghatározatlan. Az elsőre az anyag Duns Scotus példája, a másodikra az értelem és az
akarat. Az értelem mindazonáltal nem tökéletes képesség (diminuta), miután – habár képes az
ellentétek megjelenítésére, ahogyan például az orvosi tudás az egészségre és a betegségre is kiterjed
– önmagában nem képes annak meghatározására, hogy mit gondoljunk el vagy hogy milyen módon
járjunk el. Az akarat ezzel szemben oly módon meghatározatlan, hogy – figyelembe véve az értelem
által fölkínált alternatívákat – képes az önmeghatározásra, méghozzá tökéletes módon, ami Duns
Scotus értelmezése szerint azt jelenti, hogy semmi sem korlátozza arra, hogy egy meghatározott
cselekedet mellett döntsön (Rep. Par. II, XXV, n. 23, Duns Scotus 1639 XI, 1: 372).

      Az tehát, hogy az akarat meghatározza önmagát, nem azt jelenti, hogy a természete határozza
meg a döntéseit, hanem azt, hogy a döntéseiben teljességgel szabad. Arra a kérdésre, hogy ez miért
van így, Duns Scotus szerint az a válasz, hogy azért, mert az akarat: akarat (Quodlibet 16, 16.45,
vö. Alluntis–Wolter 1975: 385). Az akarat szabadságára Duns Scotus szerint ugyanis nincs további
magyarázat, mivel nem létezik olyan további ok, amely az akaratnak mint cselekvő oknak a
választását determinálná.

      „Az akarat akarja a-t” állítás ennélfogva Duns Scotus szerint közvetlen állítás (immediata). Az
arisztotelészi Második analitikára támaszkodó középkori tudományelmélet szerint a tudományok
alapelvei közvetlenek, abban az értelemben, hogy nem létezik olyan közvetítő elem (ti. a
középfogalom: medium; terminus medius), amely lehetővé tenné az említett alapelveknek más, az
adott tudományban prioritással rendelkező állításokból történő levezetését. Az ilyen alapelvek az
arisztotelészi és a középkori felfogás szerint szükségszerűek. „Az akarat akarja a-t” állítás azonban –
habár közvetlen – mégsem szükségszerű, hanem esetleges (contingens) állítás Duns Scotus szerint. Az
akarat döntését ugyanis semmi sem determinálja, a döntés az akarat tovább nem analizálható
szabadságának a függvénye, s nem létezik további magyarázat arra, hogy a szabad akarat döntésének
eredménye miért egy adott cselekedet és miért nem egy másik, ami mellett az akaratnak éppúgy
hatalmában állna dönteni, mint a korábban említett mellett.

      Az akarat szabadságának ez az értelmezése együtt jár Duns Scotusnál a modális terminusok új
értelmezésével. Az akarat szabadsága ugyanis Duns Scotus szerint azt jelenti, hogy az akarat
szinkronikusan alternatív tényállások között választ oly módon, hogy önmagán kívül semmi sem
determinálja egy adott alternatíva elfogadására vagy elvetésére. Egyetlen antik modális paradigma
sem tartalmazta azonban azt az elképzelést, hogy egyidejű, alternatív tényállások segítségével
interpretálhatnánk a modális fogalmakat (Knuuttila 1996: 129).

       A modális fogalmak középkori értelmezésére a legnagyobb hatást a modalitás időbeli
gyakoriságon alapuló vagy más néven statisztikus modellje gyakorolta. A középkorban ezt a modellt
Arisztotelész révén ismerték. A modális és temporális fogalmak összekapcsolásával Arisztotelész –
akinél a modalitásnak az említettől eltérő modelljei is megtalálhatóak (Knuuttila 1981: 169–
170; Knuuttila 1993: 1–44) – a modális terminusokat a következőképpen értelmezte: egy adott
állítás/tényállás/dolog abban az esetben szükségszerű, ha mindig igaz/mindig fennáll/mindig létezik,
abban az esetben lehetséges, ha némelykor igaz/némelykor fennáll/némelykor létezik, s abban az
esetben lehetetlen, ha sohasem igaz/sohasem áll fenn/sohasem létezik.

     Arisztotelész szerint a kontingens (esetleges) tényállásokat mindazonáltal megilleti egyfajta
szükségszerűség. Ez a szükségszerűség nem abszolút, hanem temporálisan relatív, tudniillik relatív
annak az időpontnak a vonatkozásában, amelyben a kontingens tényállás fennáll. „Tehát ami van, az
szükségszerűen van akkor, amikor van, és ami nincs, az szükségszerűen nincs, amikor nincs. Viszont
nem szükségszerűen van minden, ami van, és nem szükségszerűen nincs minden, ami nincs. Mert
nem ugyanaz az, hogy minden, ami van, szükségszerűen van, amikor van, meg hogy egyszerűen
szükségszerűen van” (19a23–27).

      A fenti passzus a modalitás statisztikus modellje alapján s a középkor egyik kedvelt példájával
szemléltetve („Az ülő Szókratész sétálhat”) a következőképpen értelmezhető. Ha Szókratész ül t1-
ben, akkor t1-ben szükségszerű, hogy ül, s ennélfogva t1-ben nem lehetséges, hogy sétáljon, bár egy
t1-től eltérő időpontban ez lehetséges. Ennélfogva az, hogy Szókratész ül, nem abszolút értelemben
szükségszerű, mivel Szókratész például sétálhat is, ám ezt az alternatívát csak egy t1-től különböző
időpontban valósíthatja meg. Ha a két lehetőséget (a t1-ben megvalósult lehetőséget, hogy tudniillik
Szókratész ül, valamint azt a lehetőséget, hogy sétálhat) összekapcsoljuk (sensus compositus; de
dicto), akkor lehetetlent állítunk, hiszen nem lehetséges, hogy valaki egyidejűleg üljön és sétáljon is.
Ha a két lehetőséget szétválasztjuk (sensus divisus; de re), akkor lehetséges, hogy Szókratész üljön, és
az is lehetséges, hogy Szókratész (egy másik időpontban) sétáljon. Az aktuális pillanat
vonatkozásában nem léteznek alternatív lehetséges tényállások, az arisztotelészi aktualizmus kizárja
az egyidejűleg fennálló alternatív tényállások (lehetséges világok) lehetőségét.

     Ez azonban Duns Scotus szerint abszurd álláspont, mert azt implikálja, hogy valójában kizárólag
szükségszerűség jellemzi a dolgokat akkor, amikor fönnállnak, ám soha sem kontingensek, mivel
akkor, amikor nem léteznek, sem szükségszerű, sem pedig kontingens módon nem léteznek (Met. IX,
15).

      A modalitás statisztikus értelmezését alapul véve Duns Scotus szerint az akaratról sem
állíthatjuk azt, hogy szabad. A lehetőséget az időbeli gyakoriságon alapuló modell alapján értelmezve
ugyanis nem volna lehetséges az, hogy eltérő alternatívák mellett dönthessünk egy adott pillanatban,
ami nélkül pedig Duns Scotus szerint nem beszélhetünk az akarat szabadságáról. Az akaratunk
szükségszerűen akarna akkor, amikor akar, s ez Duns Scotus szerint nyilvánvalóan hamis.
      A lehetőség fogalmát ezért Duns Scotus szerint a statisztikus interpretációtól eltérő módon kell
értelmezni, ha az akaratról beszélünk. Az akarat szabadságával ugyanis Duns Scotus szerint nem a
diakronikus lehetőségfogalom kapcsolódik össze, hanem az, amit ő logikai lehetőségnek
hív (possibilitas logica).

      Logikai lehetőségről Duns Scotus szerint abban az esetben beszélhetünk, ha szinkronikus módon
lehetségesek tényállások és az ellentéteik is. A Duns Scotusféle distinkció azon alapul, hogy a
lehetséges állítások igazak abban az esetben, ha a terminusaik nem ellentmondóak. Az akaratot az
jellemzi, hogy „ugyanabban az időpillanatban, amelyben rendelkezik az akarás valamely aktusával
[…], képes rendelkezni az akarás ezzel ellentétes aktusával is”. Az akarás aktusa Duns Scotus szerint
nem esszenciális módon jellemzi az akaratot (hiszen ebben az esetben mindig ugyanazt a döntést
hoznánk, amikor alternatívák közül választunk), hanem akcidentálisan. Minthogy azonban ellentétes
akcidentális tulajdonságok ellentmondásmentesen tulajdoníthatók egy és ugyanazon szubjektumnak,
nem vezet ellentmondáshoz az, ha azt állítjuk, hogy ugyanabban a pillanatban, amikor az akarat egy
adott dolgot akar, lehetséges, hogy az adott dolgot ne akarja (L I, 39, Opera omnia XVII: 495).

     Az említett logikai lehetőségnek Duns Scotus szerint – az akarat tényleges működésének
köszönhetően – valóságos lehetőség (potentia realis) felel meg, tudniillik az akarat
képessége (potentia) arra, hogy aktualizálja a logikai lehetőségeket. Az akarat a természete szerint –
ám nem temporálisan – megelőzi az akarás aktusát abban a pillanatban, amikor választ. Az akarat
ekkor szabadon és kontingens módon viszonyul az akarati aktushoz. Az akarat azért szabad, mert egy
és ugyanazon pillanatban, amikor akarunk valamit, lehetséges, hogy ne akarjuk ezt a dolgot. Ez
természetesen nem azt jelenti Duns Scotus szerint, hogy az akarat képes úgy működni, hogy
egyidejűleg akarjuk és ne akarjuk ugyanazt a dolgot.

      Az az állítás ugyanis, hogy „valaki a-t akarván megteheti, hogy ne akarja a-t”, ha összekapcsolva
értelmezzük (in sensu composito) hamis, mivel azt mondja, hogy lehetséges az, hogy ez a valaki
ugyanabban az időpillanatban, amikor a-t akarja, ne akarja a-t. Ebben az esetben a teljes állítás a
lehetőség modális operátorának hatókörében szerepel (egyszerűen: ✧[pt1&~pt1]). Ha azonban
szétválasztással értelmezzük a fenti állítást (in sensu diviso) – természetesen továbbra is a lehetőség
modalitásának szinkronikus értelmezésén belül maradva –, akkor azt látjuk, hogy állításunk valójában
két állítás konjunkciója: „valaki akarja a-t egy adott pillanatban, és lehetséges, hogy ez a valaki
ugyanabban a pillanatban ne akarja a-t”. Ebben az esetben állításunk nem ellentmondásos, ami abból
is nyilvánvaló, hogy a modális operátor hatókörében nem a két állítás konjunkciója, hanem csak a
második állítás szerepel (pt1&✧~pt1); (L I, 39, Opera omnia XVII: 495–496).

      Duns Scotus szerint az akarat szabadságának ez az értelmezése teszi lehetővé azt, hogy föladjuk
Arisztotelésznek a jelen szükségszerűségére vonatkozó álláspontját s ennek minden determinista
következményét. Az arisztotelészi megközelítés Duns Scotus értelmezése szerint nem teszi lehetővé,
hogy a dolgok kontingenciájáról beszéljünk. A dolgokról (pontosabban bizonyos dolgokról) kizárólag
abban az esetben állíthatjuk azt, hogy kontingensek, ha az ellentétes alternatívák fogalmát
szinkronikusan és nem diakronikusan értelmezzük. Duns Scotus ezért a „kontingens” fogalmát így
definiálja: „nem azt nevezem itt kontingensnek, ami nem szükségszerű vagy nem örökkévaló, hanem
azt, aminek az ellentéte ténylegesen lehetséges akkor, amikor az adott dolog megvalósul” (O I, dist.
2, pars 1, q. 1–2, Opera omnia II: 178).

      Maga Duns Scotus nem használta a „lehetséges világ” fogalmát, sokak szerint azonban a
modalitással kapcsolatos elemzései során – nem előzmények nélkül bár – de fölfedezte a lehetséges
világok szemantikáját, s ezzel megelőlegezett olyan belátásokat, amelyek a modern modális logika
formális szemantikája szempontjából a 20. században kulcsfontosságúvá váltak. Mint láttuk, Duns
Scotus szakított azzal a felfogással, amely a modális terminusokat extenzionálisan, az aktuális
világban különböző időpillanatokban megvalósuló események és tényállások vonatkozásában
értelmezi, és amely nem számol szinkronikusan alternatív tényállásokkal. Arról azonban, hogy ez
miként értelmezhető, és a Duns Scotus-féle álláspontnak mi a viszonya a lehetséges világok
fogalmára épülő modern modális szemantikához, jelenleg is viták folynak (Knuuttila 1993: 143–
145; Wyatt 2000; Normore 2003: 154–155).

     Ám Duns Scotus motivációja mindenekelőtt az lehetett az akarat szabadsága és a kontingencia
fogalmának új értelmezésével, hogy megbontsa és újraépítse azokat a teoretikus építményeket,
amelyek – több 13–14. századi teológus véleménye szerint – veszélyes filozófiai alapelvekre épültek.
Ezeknek a filozófiai alapelveknek az alkalmazása álláspontjuk szerint veszélyt jelentett azokra a
teológiai és filozófiai meggyőződésekre, amelyek szemben álltak a görög és az arab filozófia
determinizmusával. Duns Scotus elemzéseit ezért össze szokták kapcsolni az 1277-es elítélő
határozattal (lásd 3.6.3.) s annak kiváltképpen azon passzusaival, amelyek a szükségszerűség
fogalmának az akarat szabadságát veszélyeztető alkalmazásait ítélik el, s ezért veszélyt jelenthetnek a
moralitás alapelveire.

Duns Scotus teológiai kritikájának tárgyai elsősorban azok a tételek, amelyek az egyediség
princípiumára vonatkoznak, a filozófia szerepével kapcsolatosak, s a görög és arab filozófia
determinizmusát fejezik ki. Az 1277-es elítélő határozattal kapcsolatban megjegyzi, hogy Tempier
határozatának érvényessége nem lokális. Nem igaz, hogy „a kiközösítés nem kel át a tengeren, vagy
az egyházmegye határain”, mivel ha egy kijelentést valamely püspök eretneknek minősített, akkor az
nem egyszerűen a püspöki, hanem a pápai autoritás révén eretnek. Scotus mindezt Tamásnak az
angyalok helyével kapcsolatos álláspontját bírálva írja, amelyet (55 [204]-es tétel) a Tempier-féle
határozat elítélt (O II, dist 2, pars 2. q. 2, Opera omnia VII: 244–245).

Az egyediség Tamás által is elfogadott alapelvével kapcsolatban maga Scotus idézi továbbá az 1277-
es határozat három elítélt tételét (Quaestiones quodlibetales q. 2, Duns Scotus 1639 XII: 36):

43 [81]: Isten nem képes több, ugyanahhoz a fajhoz tartozó intelligenciát alkotni, mivel az
intelligenciáknak nincs anyaguk.

42 [96]: Isten az egy fajhoz tartozó egyedeket anyag nélkül nem képes megsokszorozni. 110 [191]: A
formák csak az anyag révén kaphatják felosztásukat.

(Az elítélő határozat számozása az általánosan elterjedt tematikus beosztás számozását követi.
Kapcsos zárójelben szerepelnek a Tempier-féle listában szereplő sorszámok.)

Az Ordinatio prológusa elemzi a filozófusok és teológusok álláspontját az emberi tökéletességgel
kapcsolatban. Az előbbiek szerint a tökéletesség a természet tökéletességén alapul és
megszerzéséhez nincs szükség a természetfeletti dolgok megismerésére, az utóbbiak szerint a
természet nem tökéletes, hanem a kegyelemre szorul, s a tökéletesség forrása természetfeletti. A
filozófusok szerint Isten szükségszerűen cselekszik, a teológusok tanítása azonban az, hogy az isteni
akarat szabad. A szabad és végtelen Isten fogalmához azonban a filozófusok a természetes ész
alapelveire támaszkodva nem juthatnak el (lásd pl. O I, dist 42, q. 1, Opera omnia VI: 341–349). A
Scotus által bírált filozófusok álláspontja megjelenik számos 1277-ben elítélt tételben. Így például:

1 [40] Nincs kiválóbb állapot, mint a filozofálás.

2 [154] A világ bölcsei a filozófusok és senki más.

4 [37] Csak abban kell hinni, ami nyilvánvaló vagy nyilvánvaló elvekből bizonyítható.
171 [157] Az az ember, akinek értelmi és érzelmi élete rendezett, ami elérhető azoknak az értelmi és
egyéb morális erényeknek a segítségével, amelyekről a Filozófus az Etikájában beszél, már
kellőképpen alkalmassá vált az örök boldogságra.

20 [53] Isten szükségszerűen alkotja meg azt, ami általa közvetlenül létrejön.

27 [34] Az első ok nem alkothat több világot.

28 [44] Egyetlen első cselekvőtől nem eredhet az okozatok sokasága.

102 [21] Semmi sem lesz véletlenül, hanem minden szükségszerűen történik, és minden jövőbeli, ami
lesz, szükségszerűen lesz, és amely dolgok nem lesznek, azoknak lehetetlen létezniük, és semmi sem
történik esetlegesen, ha minden okot tekintetbe veszünk.

Az elítélő határozatban több olyan állítás is található, amely az emberi akarat szabadságát tagadja.
Például:

151 [194] A lélek semmit sem akar, csak ha valami más mozgatja. Ezért hamis az az állítás, hogy a
lélek önmaga akar.

154 [162] Akaratunk az égitestek hatalmának van alávetve.

163 [163] Az akarat szükségképpen követi azt, amiről az ész szilárdan meg van győződve; és nem
vonhatja ki magát az ész parancsa alól. Ez a késztetés azonban nem kényszerítés, hanem az akarat
természete.

168 [136] Az az ember, aki szenvedélytől hajtva cselekszik, kényszerből cselekszik.

3.8. Duns Scotus és Ockham között
3.8.1. Duns Scotus tanítványai, követői és bírálói

3.8.2. Petrus Aureoli (1280 körül–1322)

3.8.3. Henricus de Harclay (Henry of Harclay; 1270 körül–1317)

3.8.4. Richardus de Camsale (Richard of Campsall; 1280 körül–1350 körül)
3.8. Duns Scotus és Ockham között

3.8.1. Duns Scotus tanítványai, követői és bírálói
A ferences rendben egyetlen teológus sem rendelkezett olyan hivatalos támogatással a 14. század
első felében, mint amilyennel Aquinói Tamás a domonkos rendben vagy Aegidius Romanus az
ágostonos remeték rendjén belül (lásd 3.6.5.). Ez annak ellenére így volt, hogy a korábbi ferences
teológusok közül Alexander Halensis és Bonaventura is komoly tekintélynek örvendett. A ferences
renden belüli filozófiai és teológiai gondolkodás sokszínűsége azt követően is fennmaradt, hogy
Johannes Duns Scotus vált a legtöbbet idézett s még kritikusai körében is osztatlan tekintélynek
örvendő szerzővé. Duns Scotus szövegei legalább olyan ismertek lettek a ferences studiumok
hallgatói számára, mint Tamás művei a domonkos iskolákban (ezeknek – a domonkos rend 1315-ös
rendelkezése szerint – szert kellett tenniük Tamás teológiai műveire).

     Duns Scotus tanításainak terjedésében jelentős szerepet játszottak a tanítványai. Mint
láthattuk, művei részben szerkesztetlenül és nem auktorizált formában maradtak fenn, ezért a
tanítványai megszerkesztették, alkalmasint kiegészítették s végül publikálták azokat (lásd 3.7.2.). A
tanítványok olyan önálló teológiai műveket is írtak, amelyek jelentős Duns Scotus-hatást mutattak.
Fontos szerepet játszottak továbbá Duns Scotus teológiájának terjedésében a tanításait
szisztematikus módon összefoglaló írások is. Különösen sikeres volt Petrus de Aquilának (†1361;
Scotellusnak is nevezték) az 1334-ben befejezett, Duns Scotus teológiai tanításait
összefoglaló abbreviatiója (Compendium supra librum Sententiarum).

      Duns Scotus leghűségesebb követői a párizsi tanítványai voltak. Kiemelkedően jelentős a
ferences teológus Guillelmus Alaunovicanus (William of Alnwick; kb. 1275–1333). William of Alnwick
Duns Scotus tanítványa és a titkára volt, ő állította össze Duns Scotus oxfordi és párizsi előadásai
alapján az Additiones magnae címen ismert, Duns Scotus tanításait nagy valószínűséggel korrekt
módon összefoglaló szöveget (lásd 3.7.2.). Habár olyan – relatíve független – gondolkodó volt, aki
több kérdésben is kritizálta a mesterét, általában mégis Duns Scotus álláspontját védelmezte az őt
bíráló kortársakkal szemben. Duns Scotusnak számos más párizsi ferences tanítványa is volt, s ezek
jelentősen hozzájárultak az európai skotista tradíció kialakulásához.

      Oxfordban Duns Scotus fiatalabb ferences kortársai (Guillelmus de Nottingham; 1280 körül–
1336; Richardus de Conington; †1330; Robertus Cowton; 1275 körül–1312 után) azonban sokkal
kritikusabbak voltak a szubtilis tanítóval szemben. Ez a helyzet az 1310-es évek közepétől kezdett
megváltozni, amikor a szintén ferences Johannes Radingia (John of Reading; 1285 körül–1346), aki
Adam de Wodeham szerint Duns Scotus „tanítványa és legderekasabb követője volt” (discipulus et
sequax valentissimus), Szentencia-kommentárokat tartott (Courtenay 1978: 62). Duns Scotus
teológiájának pozícióit erősíthette William of Alnwick visszatérése Angliába, ami valószínűleg 1316-
ban történt. William egy évig az oxfordi ferences konvent magisztereként működött, s ezt követően
1322-ig Oxfordban maradt.

3.8.2. Petrus Aureoli (1280 körül–1322)
Duns Scotus több tekintetben is legjelentősebb opponense azonban nem Oxfordban, hanem
Párizsban működött, ahol pedig Duns Scotus hatása a legerőteljesebb volt. A ferences Petrus
Aureoli ugyan sok tekintetben Duns Scotus nyelvét beszélte, ám ennek a nyelvnek a szavai nála
megváltoztatták a jelentésüket (Nielsen 2003: 501). Aureoli Dél-Franciaországban, a Quercy grófság
területén született. Petrus Lombardus Szentenciái első könyvéhez írt kommentárjának ajánlásából
kiderül, hogy egészen fiatal korától kezdve szoros kapcsolatokat ápolt Jacobus Duese-zel (1244 körül–
1334), aki 1300-ig a Toulouse-i egyetemen a civil- és a kánonjog professzora volt, 1316 és 1334 között
pedig XXII. János néven pápa. Aureoli valószínűleg Toulouse-ban ismerkedett meg Jacobusszal, akit az
említett írásában többek között atyjának és tanítójának nevez. Toulouse-ban a ferences rend
aquitániai tartománya (Petrus Aureoli ehhez tartozott) iskolát működtetett, a kapcsolatuk
föltehetőleg Aureoli itteni tanulmányainak idejére vezethető vissza.

      Aureoli a hagyomány szerint az 1300-as évek elején Párizsban Duns Scotus tanítványa volt, ez
azonban nem bizonyítható. Mindössze annyit tudunk, hogy jól ismerte Duns Scotus tanításait
(Buytaert 1952: X). Aureoli első műve a szegénység ferences értelmezésével foglalkozott (Tractatus
de paupertate et usu paupere), s 1312 májusát megelőzően keletkezett. 1312-ben Aureoli a bolognai
ferences studium generaléban tanított, itt keletkezett első és talán egyetlen filozófiai műve,
a Tractatus de principiis naturae (Értekezés a természet alapelveiről). 1314-ben Toulouse-ban
oktatott, s valószínűleg itt írta a kommentárját Petrus Lombardus Szentenciáinak első
könyvéhez (Scriptum super primum Sententiarum). 1316 májusában a ferences rend nagykáptalanja
azt javasolta, hogy küldjék Párizsba. A rend új vezetője, Michael de Cesena (1270 körül–1342) ennek
megfelelően járt el. Petrus Aureoli az 1316–18-as akadémiai években tartotta előadásait Párizsban
Petrus Lombardus művéről. Ezeknek az előadásoknak a szövege olyan reportatiók formájában maradt
fenn, amelyeknek egy részét maga Aureoli átdolgozta (Schabel 2000: 69–70). 1318-ban Petrus
Aureoli – XXII. János közreműködésével – teológus magiszter lett Párizsban, ahol két évig Biblia-
előadásokat tartott, s 1320-ból fennmaradt egy quodlibet disputája is. 1320-ban Aquitánia
provinciálisa lett, majd – 1321-ben – Aix-en-Provance érseke. 1322-ben halt meg.

      Aureoli a 13. századi gondolkodás számos alapvető meggyőződését megkérdőjelezte. Ilyen volt
például a lényegiségek valóságos létezésével kapcsolatos feltevés (még ha ezek nem általános
entitásként, hanem az individuális dolgokban léteznek is), amelyet Aquinói Tamás és Duns Scotus is
osztott. Értelmetlennek tartotta továbbá a formák pluralitásával vagy unicitásával kapcsolatos
problémát, amely évtizedeken át az egyik leginkább vitatott kérdés volt a 13. században (lásd 3.6.2.).
A valóságosan létező akcidenseket a szubsztancia, a minőség, a mennyiség, a cselekvés és az
elszenvedés kategóriáira redukálta, jelentősen átértelmezte a hatóok fogalmát, sajátos álláspontot
alakított ki a létezés univocitásának problémájával kapcsolatban (Friedman, Russell L., „Peter Auriol”,
The Stanford Encyclopedia of Philosophy (Winter 2002 Edition), Edward N. Zalta (ed.), URL =
<http://plato.stanford.edu/archives/win2002/entries/auriol/>; Nielsen 2003: 501; Brown 1995).
Aureoli a jövőre vonatkozó kontingens állításokkal kapcsolatban azon az állásponton volt, hogy ezek
nem meghatározott módon igazak, és nem is meghatározott módon hamisak Isten számára, hanem
neutrálisak. Ezzel olyan vitát generált, amelynek még a futurum contingensekkel kapcsolatos 1460-as
évekbeli leuveni vitákra is volt hatása.

     Petrus Aureoli legismertebb és legnagyobb hatású filozófiai elmélete azonban az
episztemológiájához kapcsolódik.

     Aureoli episztemológiájának kulcsfogalma a megismerő számára megjelenő vagy intencionális
létezés (esse apparens; esse intentionale). Az esse apparens („megjelenő létezés”) kifejezés, úgy
tűnik, Aureoli saját technikai terminusa volt, amelyet aztán később széles körben használtak a század
folyamán (Tachau 1988: 97).

      Az érzékelés és az értelmi megismerés olyan aktív folyamat Aureoli szerint, amelynek során a
megismerő a megismerés tárgyát speciális dologgá: intencionális létezővé teszi. Petrus Aureoli
a Scriptumban nyolc úgynevezett „experientia” (a tapasztalatból vett példa) segítségével kívánta
bizonyítani, hogy az érzékelés és az értelem az érzékelt és a megértett dolgot intencionális létezőként
ragadja meg (esse intentionalis et apparens). Aureoli experientiái olyan példák, amelyek azt mutatják
meg, hogy másként is megjelenhetnek számunkra a dolgok, mint ahogyan vannak, illetve azt, hogy
akkor is megjelenhetnek a számunkra dolgok, ha nincsenek jelen vagy nem is léteznek.
Az experientiák között a látáselméletekkel foglalkozó középkori irodalomban szereplő (részben
valószínűleg a klasszikus szkeptikus irodalomból származó) példák vannak. Ilyen vizuális illúziók
például a vízbe mártott, töröttnek látszó evező, az, hogy a bot vége, ha sebesen forgatjuk, körként
jelenik meg, a galamb többféle színben játszó nyaka, a kettős látás vagy az erősen fénylő tárgy
utóképmása. „Az az ember, aki tagadja, hogy sok dolog kizárólag intencionális és számunkra
megjelenő létezéssel rendelkezik, és úgy gondolja, hogy mindaz, ami látszik, valóságosan rajtunk kívül
létezik, minden érzéki csalódást (ludificatio) tagad, és azoknak a hibájába esik, akik azt mondják, hogy
minden olyan dolog létezik, ami a számunkra megjelenik” (Petrus Aureoli 1952–1956: 697).

     Aureoli azonban tisztában volt vele, hogy számos ellenvetés vethető föl azzal az állásponttal
szemben, hogy az elme megismerésének a tárgya a számunkra megjelenő, intencionális létezés
(Petrus Aureoli, Scriptum super Primum Sententiarum, d. 27, pars 2; a latin szöveget lásd: Russell L.
Friedman The Peter Auriol Homepage, http://www.igl.ku.dk/~russ/ElectronicScriptum.html;10,376–
12,475). Az egyik ellenvetés szerint nem kevésbé egyesül a gondolkodás a tárgyával, mint a látás. Ha
azonban valamely létező dolog jelen van, a látás közvetlen tárgya a dolog maga (visio immediate
terminatur ad rem), és nem tapasztalunk a kettő között egyéb létezőt, következésképpen az, hogy a
megismerő elme és a megismert dolog között efféle van, legalább annyira valószínűtlen, mint a látás
esetében. Egy másik ellenvetés szerint, ha az értelem tevékenysége révén létrejönne valami, ami a
megismerés tárgya, akkor nem a valóságosan létező dolgokat ismernénk meg, miután nem
lehetséges, hogy a fiktív, az értelem által megalkotott létező (fictitium; fabricatum) és a valóságos,
partikuláris dolog azonosak legyenek. Ha viszont a megismerés tárgyait azonosítjuk a platóni
ideákkal, akkor – Arisztotelész érveit elfogadva – ebből ismét csak az következnék, hogy nem
ismerhetjük meg a partikuláris, érzékelhető dolgokat.

      Aureoli azonban úgy gondolta, hogy az efféle ellenvetések valójában csak az őt megelőző,
a species fogalmán alapuló episztemológiai elméletekre nézve jelenthetnek veszélyt. Az intencionális,
megjelenő létezés fogalmát éppen azért vezeti be, hogy a korábbi ismeretelméletekkel szemben
szerinte jogosan fölvethető ellenvetésekre adhasson megfelelő választ. Aureoli szerint az első
ellenvetésre az a megfelelő válasz, hogy a gondolkodás analógiájára fölfogott látás – akár jelen van a
tárgya, akár nincs – valóságosan egyesül a tárgyával, amelyet „megformált létezővé” tesz (quam
ponit in esse formato). Nyomatékosan fölhívja a figyelmet arra, hogy a dolog mint megformált létező,
nem foglal magában – a tulajdon realitásán kívül – semmiféle abszolútumot, kizárólag valami
relatívumot, tudniillik a megjelenést (apparere). Ez azt jelenti, írja Aureoli, hogy a megjelenés
teljességgel intrinzikus reláció a dolog számára és elválaszthatatlan tőle (omnino intrinsicum et
indistinguibiliter adunatum), s nem úgy kell elképzelni mint valamilyen valóságos relációt, amely
mintegy kívülről hozzákapcsolódik a dologhoz (affixum aut superpositum illi rei), vagy mint olyan
leplet (pallium), amely a látás és a látott dolog között helyezkedik el. Aureoli szerint az efféle
közbenső entitások feltételezése éppenséggel a tradicionális elméletek alapvető hibája. Ha valaki lát
egy falat, akkor ez a fal nem pusztán valóságos létezéssel rendelkezik, hanem intencionális létezéssel
is, és lehetséges, hogy a valóságos létezése megszűnésével az intencionális létezése megmarad,
ahogyan ezt az experientiák is mutatják.

      Aureolinak a második – az előbbiekben idézett – ellenvetésre adott válasza is az említett
belátáson alapul. Az értelem tevékenysége Aureoli szerint nem hoz létre semmit, ami kategoriális
értelemben különbözik a megismert valóságos dologtól, hanem a dolgot „megformált létezővé” teszi,
ami a valóságos, partikuláris dolog létezésének az egyik módusza, és nem az egyedi dologtól
különböző valami (res posita in esse formato non est aliquid aliud quam res extra sub alio modo
essendi). Az intencionális létező és a valóságos dolog teljességgel ugyanaz, ám kétféleképpen létezik:
valóságosan a természetben, s intencionálisan az elmében (idem fit in duplici esse: realiter quidem
exterius in natura, intentionaliter vero in mente). Következésképpen a megismerés sem olyasvalamire
irányul, ami különbözik a valóságosan létező dologtól (Petrus Aureoli, Scriptum super Primum
Sententiarum d. 27, pars 2).

     Aureoli Duns Scotustól eltérő módon értelmezte az intuitív és az absztraktív megismerés
fogalmát. Az intuitív megismerés Duns Scotus értelmezésében egy létező és jelenlévő objektum
közvetlen megragadásával azonos, az absztraktív megismerést viszont az jellemzi, hogy a dolgot
reprezentáló képmásra, a speciesre támaszkodik, és elvonatkoztat a dolog létezésétől (lásd 3.7.4.).

     Aureoli annak a kérdésnek a keretében elemezte a két fogalmat, hogy „vajon szolgálhat-e Isten
olyan fénnyel a viator számára, amelynek révén tudományos módon megismerhetőek a teológiai
igazságok” (Petrus Aureoli 1952–1956: 177). Aureoli egyetért Duns Scotusszal abban, hogy Istenről
lehetséges absztraktív megismerés, méghozzá a viatorok számára, mivel az absztraktív megismerés
nem az üdvözülteket jellemző megismerési mód. Abban is egyetért, hogy ebből következően van
olyan „fény”, amelynek segítségével tudományos módon megismerhetőek a teológiai igazságok.
      Nem ért egyet azonban abban, hogy nem lehetséges absztraktív megismerés ténylegesen létező
és jelenlévő dolgokról. A csillagász ugyanis pontosan meg tudja mondani, hogy mikor volt és mikor
lesz napfogyatkozás, s erre akkor is képes, ha napfogyatkozáskor bezárják egy szobába. Ebben az
esetben absztraktív – és nem intuitív – ismerete van a napfogyatkozásról, ami aktuálisan létező és
jelenlévő dolog. Általában minden olyan ismeret, amelyre bizonyító szillogizmus útján teszünk szert,
absztraktív, ám efféle ismeretek lehetségesek aktuálisan létező és jelenlevő dolgokról is. Aureoli
továbbá arra is fölhívja a figyelmet, hogy az emlékezés, ami absztraktív megismerés, kizárólag abban
az esetben lehetséges, ha olyan aktuálisan létező dolgokra emlékezünk, amelyek megelőzték a
visszaemlékezést. Hasonló a helyzet a képzelettel is. Ez is azt mutatja azonban, hogy lehetséges
absztraktív ismeret aktuálisan létező dolgokról (Petrus Aureoli 1952–1956: 194–197; 203).

      Duns Scotusnak az az állítása sem igaz Aureoli szerint, hogy kizárólag létező és ténylegesen
jelenvaló dologról lehetséges intuitív ismeret. Aureoli tapasztalati és „a priori” érvekkel is megkísérli
annak bizonyítását, hogy lehetséges intuitív megismerés aktuálisan nem jelenlévő dologról is. A
tapasztalati érvekkel kapcsolatban Aureoli megjegyzi, hogy „bármely logikai érvnél inkább el kell
fogadnunk” őket, mert „a tapasztalatból születik meg a tudomány”. Aureoli öt, a tapasztalatból vett
érve – a korábban említett nyolc experientiához részben hasonló módon – a betegeknél, az álomban,
a rettegő embereknél vagy az őrülteknél megjelenő érzéki csalódáson alapul (Petrus Aureoli 1952–
1956: 198–199). Az Aureoli által leírt illúziók jellemző módon vizuálisak. Az intuitív megismerést
Aureoli, a korban elterjedt módon, visiónak, „látás”-nak nevezi, mivel az intuitív megismerés
paradigmatikus formájának a vizuális észlelést tekinti. Miután ezek az experientiák azt bizonyítják
Aureoli szerint, hogy a szenzuális intuitív megismerés (ezt ő és mások is a korban megkülönböztetik
az intellektuális intuitív megismeréstől) nem szorul rá arra, hogy a tárgya létezzék és aktuálisan jelen
legyen, az intellektuális intuitív megismerés – amely „absztraktabb és függetlenebb az érzékelésnél”
– még kevésbé igényli a megismert objektum létezését és jelenlétét.

      Arra a triviális ellenvetésre, hogy hamis és megtévesztő vizuális illúziókból kiindulva nem
következtethetünk a veridikus vizuális észlelés tulajdonságaira, Aureoli azt válaszolja, hogy ez az
ellenvetés nem gyengíti, hanem inkább erősíti az álláspontját. Az ellenvetés elismeri ugyanis, hogy
az experientiák esetében is vizuális észlelésről van szó, következésképpen a példákban szereplő
„látás” specifikusan azonos minden egyéb „látással”. Ha azonban ez így van, akkor sem a látás (sem
pedig – eo ipso – az intuitív megismerés) esetében nem igaz az, hogy a tárgya valamely aktuálisan
létező és jelenvaló dolog kell hogy legyen.

      Az experientiák mellett Aureoli „a priori” érveléssel is alá kívánja támasztani az álláspontját. Az
érv a középkori teológiának azon az axiómáján alapult, hogy Isten mindazt megteheti, ami nem foglal
magában ellentmondást (deus potest facere quidquid non implicat contradictionem). Megteheti
következésképpen azt, hogy megőrzi egy reláció egyik tagját, miközben megszűnik a másik és a
reláció maga. Aureoli bájos példája szerint: „ahogyan Szókratész életben marad, miközben a fia,
Platón elpusztul, s megszűnik Szókratész apasága” (Petrus Aureoli 1952–1956: 201). Minthogy
a notitia intuitiva Aureoli szerint olyan abszolútum, ami ellentmondás nélkül létezhet a tárgya,
valamint azon reláció fönnállása nélkül is, amelynek ő az egyik terminusa, Isten képes az efféle
független intuitív ismeret fönntartására akkor is, ha az említett reláció megszűnik, s ha az ismeret
tárgya nem létezik.

     Az absztraktív és az intuitív megismerés fogalmát a Duns Scotus-féle meghatározás fölött
gyakorolt kritikája alapján Aureoli jelentősen átértelmezi. Aureoli értelmezése szerint az absztraktív
és intuitív megismerés nem a tárgyuk tekintetében (ex parte obiecti), hanem a megismerésmód
tekintetében (ex parte modi cognoscendi) különbözik (Petrus Aureoli 1952–1956: 203). Az intuitív
megismerés valóságosan létezőként és jelenlévőként jeleníti meg a dolgot, akár létezik az
ténylegesen, akár nem (sive sit, sive non sit), az absztraktív megismerés azonban nem valóságos
létezőként és jelenlévőként, hanem „mintegy imaginárius dologként” (quasi modo
imaginario) jeleníti meg a tárgyat (Petrus Aureoli 1952–1956: 205).

     Petrus Aureoli Szentencia-kommentárját Párizsban a megjelenésétől fogva széles körben
ismerték és tárgyalták. Oxfordban a már említett John of Reading, valamint Gualterus Chatton
(Walter Chatton; 1285 körül–1343) és Guillelmus de Ockham (1285 körül–1347) tartoztak az első
olvasói közé (lásd 3.9.5.).

      Duns Scotus hatása azonban nem csupán a ferences renden belül volt meghatározó, hanem a
világi egyetemi magiszterek körében is. Az egyik legjelentősebb világi klerikus, aki az 1300-as évek
elején Duns Scotus tanítványaként Párizsban teológiát tanult, Henricus de Harclay volt (1270 körül–
1317).

3.8.3. Henricus de Harclay (Henry of Harclay; 1270 körül–1317)
Az észak-angliai származású Harclay 1312-ben az oxfordi egyetem kancellárja lett. Ezt megelőzően
tért vissza valamikor a hazájába a kontinensről. A párizsi Szentencia-kommentárja tanúsága szerint
korábban számos kérdésben szorosan követte Duns Scotust, később azonban egyre kritikusabb lett
vele szemben, ahogyan azt a disputái is mutatják (Quaestiones ordinariae).

      Az univerzáléproblémával foglalkozó kérdésben például bírálja a közös természet fogalmát, ami
Duns Scotus (és más, korábbi szerzők szerint is) valóságosan létezik több individuális dologban.
Henricus úgy gondolja, hogy kizárólag szinguláris dolgok léteznek valóságosan, és az a közösség,
amely az univerzálékat jellemzi, nem lehet az elmén kívüli entitás. Henricus számára a szingularitás
inkommunikabilitást jelent, s miután minden dolog szinguláris, egyáltalán semmi sincs, ami közös
lenne a különböző dolgokban. Az univerzalitást ennélfogva a hasonlóság relációja alapján írja le,
amely lehetőséget teremt arra, hogy az elme az egyes dolgokat különbözőképpen ragadja meg. Ez a
megragadás Henricus de Harclay szerint konfúz, s az a konfúz fogalom, amely álláspontja szerint a
lélek minőségével azonos, maga is szinguláris létező (Gál 1971: 216). Ez a szinguláris, konfúz fogalom
szerinte azért univerzális, mert több egyedi dolgot reprezentál. Harclay meglepő módon azonban azt
is mondja, hogy az elmén kívül létező egyedi dolog maga is univerzális, mivel olyan, hogy
megragadhatjuk a konfúz fogalom segítségével.

     Ez utóbbi azonban nem változtat azon, hogy Henricus ontológiájában kizárólag olyan szinguláris
létezők vannak, amelyekben semmiféle közösség sincsen. Miután nem létezik olyan, a numerikus
azonosságnál „gyengébb” egység, amely több, szinguláris létező számára is közös volna, Henricus úgy
gondolja (hasonlóan Aureolihoz és Ockhamhez), hogy szükségtelen föltételeznünk az egyediség
bármiféle alapelvét.

      Henricus akkor volt az oxfordi egyetem kancellárja, s abban az időben kezdte el intenzíven
bírálni Duns Scotust, amikor Ockham Oxfordban teológushallgató volt. Az univerzáléproblémával
kapcsolatos álláspontja egészen bizonyosan hatott Ockhamre, aki idézi Harclay ezzel
kapcsolatos quaestióját. Valószínű azonban, hogy Ockham más problémák megoldásánál is
támaszkodott Henricus de Harclayra.

      Ockham (több más szerzőhöz hasonlóan) nem követte azonban Harclaynak a tradicionálistól
jelentősen eltérő nézeteit a végtelennel és a kontinuummal kapcsolatban, amelyeket a világ
örökkévalóságának problémája kapcsán fejtett ki. Harclay volt az első olyan középkori szerző, aki a
kontinuus dolgok összetettségének kérdésével kapcsolatban egyértelműen azon az állásponton volt,
hogy minden kontinuum tovább oszthatatlan részekből áll (indivizibilizmus). Ezeket az oszthatlan
részecskéket a legtöbb középkori szerző (s így Harclay is) kiterjedés nélkülinek tekintette, azaz nem
tekintette azokat fizikai atomoknak.

      Harclay álláspontja szerint egy adott kontinuumot végtelenül nagy számú oszthatatlan rész
alkot, amelyek közvetlenül egymáshoz kapcsolódnak. Harclay úgy gondolta, hogy a végtelenek nem
egyenlőek. Álláspontja szerint a végtelen mennyiségek vizsgálata során felül kell vizsgálni az
eukleidészi Elemeknek azt az axiómáját, hogy „az egész nagyobb a résznél” (8. axióma; Euklidész
1983: 47).

3.8.4. Richardus de Camsale (Richard of Campsall; 1280 körül–
1350 körül)
Ockhamet megelőzően Oxfordban – Henricus de Harclay mellett – az egyik legjelentősebb világi
teológus Richardus de Camsale volt (Richard of Campsall; 1280 körül–1350 körül). Campsall 1306
előtt a Balliol College tagja volt, majd 1306-tól a Merton College-é. 1308-ban az artes fakultás
magisztere lett, s valószínűleg 1316–17-ben (Ockhamet megelőzően) Szentencia-kommentárokat
tartott Oxfordban. 1322-től 1324-ig teológus magiszter volt.

      Richard Campsall Szentencia-kommentárja nem maradt fönn, csupán későbbi 14. századi
szerzők utalásaiból ismerhetjük a szöveg tartalmának egy részét. Fönnmaradt művei elsősorban
logikai és filozófiai tartalmúak, ránk maradt továbbá az isteni előretudással foglalkozó – valószínűleg
1317–18-ban keletkezett – rövid teológiai munkája is.

      Campsall Duns Scotustól, Petrus Aureolitól, valamint Ockhamtől is eltérő módon értelmezte az
intuitív és az absztraktív megismerés különbözőségét. Campsall – Gualterus Chatton (3.10.1.) által
ismertetett – értelmezése szerint ezek nem a megismerés eltérő módjai. Álláspontja szerint egy és
ugyanazon megismerés intuitív akkor, ha a tárgya jelen van, s absztraktív akkor, ha a tárgya nincs
jelen. Campsall arra az elvre hivatkozik érvelése során, amelyet Ockhamnek szoktak tulajdonítani:
szükségtelenül nem szabad szaporítanunk a létezők számát (pluralitas non est ponenda sine
necessitate; Chatton 1989: 77). Egy adott ismeretet azért nevezünk „intuitívnek” Campsall szerint,
mert ez a megnevezés azt konnotálja, hogy az ismeret tárgya jelen van, míg az „absztraktív ismeret”
megnevezés azt konnotálja, hogy az ismeret tárgya nincs jelen. Campsall értelmezése a későbbiekben
– mások mellett – jelentős hatást gyakorolt Johannes de Rodingtonra (†1348), aki Duns Scotus
álláspontját kívánta védeni Ockhammel szemben az intuitív és absztraktív megismerés kérdésében,
valamint Robertus Holcotra (Tachau 1987: 114–118; lásd 3.10.3.).

     Campsall logikai nézetei több fontos kérdésben is közel állnak Ockhaméhoz. Miután azonban
Campsall filozófiai és teológiai pályafutása, úgy tűnik, megelőzte Ockhamét, jó okunk van feltételezni,
hogy Ockham több tekintetben is Campsall követője volt.

     Campsall – ahogyan Ockham is – a szuppozíciók három típusát különbözteti meg: az egyszerű, a
materiális és a perszonális szuppozíciót (Richard of Campsall 1968: 44). Ockhamhez hasonlóan
Campsall szerint is abban az esetben beszélünk egyszerű szuppozícióról, ha az egyszerű
szuppozícióban lévő terminus az elménk fogalmára referál. Ennek az álláspontnak – ahogyan ezt
Ockham és Walter Burley vitája kapcsán is láthatjuk (lásd 3.9.3.4.) – jelentős metafizikai
konzekvenciái vannak.

     A Szentháromsággal kapcsolatos paralogizmusok kapcsán Ockham, majd később Adamus
Goddamus (3.10.2.) és Robert Holcot is elfogadta azt az alapelvet, amelyet – „Anzelm szabálya”-ként
– Richard Campsall vezetett be a 14. századi diszkusszióba. Holcot erre az elvre támaszkodva kívánta
kiegészíteni az arisztotelészi logikát „a hit logikájával”, amely álláspontja szerint megfelelőképpen
tudja kezelni a Szentháromsággal kapcsolatos szillogizmusokat, s más, a természetfölötti rendhez
tartozó eseteket is anélkül, hogy az arisztotelészi logika alapelvei sérülnének.

     Campsall szerint továbbá az univerzálék az értelem szinguláris fogalmaival azonosak, amelyek
mint általános jelek „képesek arra, hogy sok egyedi dolgot reprezentáljanak” (Richard of Campsall
1982: 15).

3.9. Guillelmus de Ockham (1285 körül–1347)
3.9.1. Ockham élete

3.9.2. Ockham művei

3.9.3. Ockham szemantikája

3.9.4. Mentális nyelv

3.9.5. Univerzálék és egyedi fogalmak

3.9.6. Intuitív megismerés – absztraktív megismerés
3.9. Guillelmus de Ockham (1285 körül–1347)

3.9.1. Ockham élete
Ockham 1285 körül született, valószínűleg a Londonhoz közel eső Ockham faluban, a Surrey grófság
területén. Fiatalon belépett a ferences rendbe. 1306. február 26-án a Winchester egyházmegyéhez
tartozó Southwark szubdiakónusa lett. Ez az első ismert adat az életéből, a következő 1318. június 19-
e, amikor megkapta az engedélyt arra, hogy gyóntasson.

      Valószínűleg 1309-ben kezdte meg teológiai tanulmányait Oxfordban. 1314 és 1316 között
Biblia-kommentárokat tartott, 1317–1319 között pedig Szentencia-kommentárokat. A következő két
évben teljesítette mindazon feltételeket, amelyek szükségesek voltak ahhoz, hogy ténylegesen oktató
teológus magiszterré válhassék. Ez azonban soha nem következett be.

     Ockhamet a rend 1321-ben Londonba küldte, hogy az ottani rendi studium generaléban
oktasson. 1324-ben Avignonba utazott, valószínűleg azért, mert hivatalosan fölszólították arra, hogy
személyesen vegyen részt az ellene indított eljárásban. Valaki ugyanis időközben (talán John of
Reading, aki 1322-ben Avignonba ment) eljuttatott egy listát a pápai udvarba, amely Ockham hamis
és eretnek tanításával kapcsolatos vádakat tartalmazott.

      Az avignoni eljárás során a pápai bizottság 51 tételről mondta ki, hogy cenzúra alá eshetnek. A
cenzúra (censura: itt: rövid írásos ítélet egy adott tartalommal kapcsolatban) a középkori gyakorlat
szerint az adott eljárásban részt vevő teológusok véleményét és ítéletét tükrözi az eljárás tárgyát
képező állítások helytálló voltával kapcsolatban. Az akadémiai eljárások során a leggyakoribb
cenzúrák – súlyosságuk tekintetében növekvő sorrendben – a „hamis” (falsus), „téves” (erroneus) és
az „eretnek” (hereticus) voltak. A pápa formálisan soha nem ítélte el Ockham tételeit.

      Avignoni tartózkodása idején Ockham az ellene folyó eljárás mellett egyre intenzívebben részt
vett a ferences rend és XXII. János pápa az apostoli szegénységgel kapcsolatos vitájában. Michael de
Cesenának, a rend generálisának a kérésére, aki a vitával kapcsolatban 1327-ben Avignonba érkezett,
Ockham megvizsgálta az apostoli szegénység kérdését. Ennek során – elemezve XXII. János
konstitúcióit – arra a következtetésre jutott, hogy ezekben sok minden található, ami „eretnek, téves,
ostoba és nevetséges”, „nyilvánvaló módon ellentmond az ortodox hitnek, a jó erkölcsöknek, a
természetes észnek, a biztos tapasztalatnak és a felebaráti szeretetnek” (Guillelmus de Ockham 1956:
6–17). Ockham mindebből azt a konklúziót vonta le, hogy XXII. János nem pápa, hanem pszeudopápa,
és kivonta magát az iránta való engedelmesség alól. A ferences teológus 1328. május 26-án Michael
de Cesenával, valamint más rendtársaival együtt elmenekül Avignonból. A csoport Bajor Lajos császár
védelmét élvezte először Pisában, majd Münchenben, ahol intenzív párbeszédet és vitát folytatott a
korszak egyik legjelentősebb politikai gondolkodójával, a szintén Lajos védelmét élvező Marsilius de
Padovával (1275/80–1342/43; vö. Canning 2002: 220–230). 1328. június 6-án Ockhamet hivatalosan
kiközösítéssel sújtották, méghozzá azért, mert engedély nélkül elhagyta Avignont.

       Életének hátralévő szakaszában Ockham kizárólag politikai tárgyú szövegeket írt. 1347-ben halt
meg.

3.9.2. Ockham művei
Ockham Londonban készítette el Szentencia-kommentárja első könyvének a szerkesztett változatát
(Ordinatio; lásd 3.7.1.), ebből az időből származik összefoglaló logikai műve, a Summa logicae (SL),
valamint az arisztotelészi Kategóriákhoz, Hermeneutikához, Szofisztikus cáfolatokhoz, Fizikához írott
kommentárjai és Porphüriosz Eiszagógéjához írt kommentárja. Londoni disputáinak írott és
szerkesztett változata (Quaestiones quodlibetales) valamivel később, az avignoni tartózkodása idején
nyerte el végleges formáját (1324–1325). 1321 és 1324 között írta továbbá az Értekezés Isten
előretudásáról, eleve elrendeléséről és a jövőbeli esetleges dolgokról című szöveget. Legfontosabb
politikai írásai az Opus nonaginta dierum (Kilencvennapos mű, 1332–1334), az Epistola ad Fratres
Minores in capitulo apud Assisium congregatos (Levél az Assisi káptalanon összegyűlt ferences
testvérekhez; 1334), a Dialogus (Dialógus, 1334–1346), valamint az Octo quaestiones de potestate
papae (Nyolc kérdés a pápai hatalomról; 1340–1341). A Szentencia-kommentárjának II–IV. könyve
csak reportatióként maradt fönn.

3.9.3. Ockham szemantikája
3.9.3.1. A terminusok sajátosságai

3.9.3.2. Szignifikáció

3.9.3.3. Szuppozíció

3.9.3.4. Ockham a szignifikációról és a szuppozícióról

3.9.3.5. Abszolút és konnotatív terminusok

3.9.3.1. A terminusok sajátosságai
A Summa logicae olyan mű, amely a terminusok szemantikai tulajdonságainak vizsgálatát a logika
egyik alapvető feladatának tekintő középkori hagyományhoz tartozik. Ezt a logikai hagyományt a
szakirodalomban terminista logikának vagy logica modernának (modernorumnak), a művelőit pedig
terministáknak szokták nevezni. Ezek használható címkék, ám tudni kell róluk, hogy a középkor végén
terjedtek el, és nem voltak semleges elnevezések. A „terminista” és a „modern” jelzőt a 15.
században a késő középkori filozófiai és teológiai iskolák egyetemi vitái során használták, gyakran
pejoratív éllel, s hasonló asszociációs mezővel, mint a „nominalista” kifejezést (lásd 3.10.9.). A 12. és
a 13. században azonban, valamint még Ockham idejében is a „modern” mindenekelőtt egyszerűen
kortársat jelentett, a „terminista” kifejezés pedig nem volt használatban (Gilbert 1974). A terminusok
sajátosságainak vizsgálata mindazonáltal a logikának és a logika oktatásának a részét képezte egy
nagyon jelentős logikai tradíció szerint, függetlenül a „terminista” logikusok metafizikai s ezen belül is
mindenekelőtt az univerzáléproblémát illető elkötelezettségétől. Az ebben az értelemben
terministának nevezhető logikai tradíció sokkal inkább egy másik nyelvfilozófiai-logikai tradícióval áll
szemben, az ún. modista logikával (erről lásd 3.10.5.).

       Ockham szerint a „logika minden művelője egyetért abban, hogy az érvek állításokból, az
állítások pedig terminusokból állnak”. A Summa logicae ennek megfelelően úgy épül föl, hogy az első
részben a terminusokat, a második részben az ezekből álló állításokat, a harmadik részben pedig az
állításokból összetett argumentumokat vizsgálja.

      Ockham – a hagyománynak megfelelően – kétféle terminust különböztet meg: a
kategorématikus és a szünkategorématikus terminusokat. A megkülönböztetés a késő ókori
grammatikustól, Caesareai Priscianustól (i. sz. 500 körül működött) eredt, aki Institutiones
grammaticae című művében a következőket írta: „A dialektikusok szerint a kijelentésnek (oratio) két
része van, a névszó és az ige, minthogy ezek pusztán önmaguk által összekapcsolódva teljes
kijelentést alkotnak; a többi részt pedig »szünkategorématá«-nak, azaz »valamivel együtt jelentéssel
bírónak« (consignificantia) nevezték” (Priscianus 1855–1859: 54).

      A megkülönböztetés – bár nem ebben a formában – már Arisztotelésznél is megvan, aki úgy
gondolja, hogy a főnevek és az igék jelentéssel bírnak, míg például a kopula, a „minden” vagy az
„egyetlen egy sem” kifejezések önmagukban nem szignifikatívak, viszont hozzájárulnak más szavak
jelentéséhez (Nuchelmans 1973: 29).

      Szent Ágoston (De magistro), valamint a középkori logikára nála jóval jelentősebb hatást
gyakorló (egyébként Priscianus-kortárs) Boëthius is – filozófiai megfontolás alapján, mindazonáltal
grammatikai fogalmakat használva – kizárólag a névszót és az igét tekinti a kijelentés részének.
Boëthius a particípiumokat, a határozószókat, a névmásokat, sőt a konvenció révén – s nem
természetes módon – jelentéssel bíró indulatszavakat is e két csoport valamelyikéhez tartozónak
tartja (De syllogismo categorico, PL 64, 766C). A kijelentés és a kijelentés része három dologban
egyezik meg: mindegyik hangsor, jelentéssel bíró s konvenció révén rendelkezik jelentéssel (766D).

      Arisztotelész és Boëthius nyomán a kijelentés említett részeit az állítás szélső elemeinek,
határainak, latinul terminusoknak nevezték. Habár szélesebb értelemben a konszignifikatív szavakat,
a szünkategorémákat is terminusoknak nevezték, a tulajdonképpeni értelemben vett terminusok a
szubjektum és a predikátum, azaz a kategorématikus terminusok voltak a középkorban, méghozzá
nem úgy, hogy pusztán említik őket a szubjektum vagy a predikátum helyén (mint például „az »olvas«
egy ige” állításban), hanem szignifikatív módon használják.

      A terminusok sajátosságaival (proprietates terminorum) és a szünkategorémákkal a 12.
században kezdtek intenzíven foglalkozni (lásd 3.4.1.). A terminusok több tulajdonságát is
megkülönböztették a 12–13. században, Ockham számára a két legfontosabb azonban a szignifikáció
és a szuppozíció voltak.

3.9.3.2. Szignifikáció
A szignifikáció alapvető szemantikai fogalom volt a terminusok sajátosságait vizsgáló középkori
logikai tradíció számára (lásd ehhez 3.3.5.3.). A szignifikáció (significatio) szó magyar fordítása a
„jelölés” és a „jelentés” is lehet, ám a szignifikáció egyiknek sem felel meg maradéktalanul. Miután
ezek a mai magyar filozófiai nyelvben sajátos, technikai értelemben fordulnak elő, az alábbiakban a
szignifikációt és az abból képzett szignifikátumot használom (ez utóbbi „jelölet”-nek vagy ismét csak
„jelentés”-nek volna fordítható), s hasonlóképpen a szuppozíciót (suppositio) sem fordítom magyarra
(lásd ehhez Ruzsa–Máté 1997: 23–25, valamint a kötet történeti részét, ahol a szerző hasonlóképpen
jár el: 427).

      A terminusok szignifikációját Arisztotelész nyomán (De Int 16b 19–21) – s Boëthius interpretatív
fordításának alapján – úgy értelmezték, hogy egy terminus abban az esetben szignifikál valamit, ha
létrehozza az értelemben az adott dolog megértését (constituit intellectum). A szignifikációt ennek
megfelelően gyakran pszichológiaiepisztemológiai terminusokban írják le. William of Sherwood
szerint például a szignifikáció nem más, mint „valamely forma megjelenítése az értelem számára”
(praesentatio alicuius formae ad intellectum; ed. Lohr 265,8), s hasonlóképpen fogalmaz Petrus
Hispanus is, amikor azt írja, hogy a terminus szignifikációja a dolognak a szó segítségével történő
megjelenítése (representatio; Petrus Hispanus 1972: 79).

       A szignifikáció dolgokat kapcsol össze hangsorokkal. Valamely hangsor kizárólag abban az
esetben válhat egy nyelv szignifikatív terminusává, ha van valami, aminek a jele, és ezt a dolgot képes
megjeleníteni az emberi értelem számára. A 13. századi William of Sherwood számára a „buba
blictrix” éppen úgy nem volt semminek sem a jele, mint ahogyan a számunkra sem az. William ezért
azt írja, hogy ez a hangsor „semmit sem szignifikál” (nihil significat; William of Sherwood 1983: 223).

      Az emberi nyelv terminusai a középkori szerzők szerint konvenció folytán rendelkeznek
szignifikációval, habár vannak természetes módon jelentéssel bíró hangok is (ilyen például a beteg
emberek nyögése). A középkori logikában gyakran használják az ad placitum (tetszés szerint), ex
humana institutione (emberi rendelkezés alapján), ex impositione (itt: jelentésadás révén)
fordulatokat a terminusok szignifikációjának eredetére utalva. Ez a szóhasználat mindazonáltal nem
arra utal, hogy a szignifikációt a szabad cselekvők önkényes döntései függvényének tekintenék (lásd
pl. Lamberto d’Auxerre 1971: 7–8). Az impositio, a „jelentésadás” sokkal inkább olyan imaginárius
aktust reprezentál, amely rögzíti egy adott hangsor szignifikációját. Ez a hangsor így konvencionálisan
és önmagában az adott szignifikációval rendelkező szignifikatív entitássá válik.

      A szignifikáció a kategorématikus terminusok olyan alapvető szemantikai tulajdonsága, amely –
logikai értelemben – minden további sajátosságukat megelőzi a középkori szerzők szerint. Azt
ugyanis, hogy ezek a hangsorok nyelvi entitásként funkcionáljanak, alapvetően az teszi lehetővé,
hogy szignifikációval rendelkeznek. Egy korai párizsi logikai szöveg (Introductiones Parisienses) ezt úgy
fejezi ki, hogy „a szignifikáció vagy a szignifikátum az, aminek a megértését a terminus elsődleges
értelemben lehetővé teszi számunkra” (illud quod principaliter datur intelligi per terminum; De Rijk
1967/2: 371).

3.9.3.3. Szuppozíció
A szignifikáció a terminusok olyan alapvető tulajdonsága, amellyel kontextustól függetlenül
rendelkeznek. A középkori szerzők azonban a terminusok olyan sajátosságait is (pontosabban:
mindenekelőtt olyan sajátosságait) elemezték, amelyekkel nem önmagukban, hanem abban a
természetes nyelvi kontextusban rendelkeznek, amelyben használjuk őket. A terminusok
legfontosabb ilyen sajátossága a szuppozíció volt. A szuppozíció a középkori nyelvhasználatban a
terminusok kontextusfüggő referáló funkcióját jelöli. A szó eredete (sub + pono = valamit valami más
alá tesz, valamit valami másnak a helyébe tesz) nem teljesen világos, az azonban nyilvánvaló, hogy a
korai, 12. századi logikai traktátusok szerint egy terminus szuppozícióval csak egy adott propozíción
belül rendelkezhet (a 13. században ebben a tekintetben nem ilyen tiszta a képlet; vö. De Rijk 1967/1:
565–571; Brown 1972: 21). Az is általánosnak tűnik, hogy – miután referáló funkciójuk csak a
terminusoknak lehet, és minden terminus rendelkezik szignifikációval – a szignifikáció (ahogyan azt
már említettük is) logikai értelemben előbbre való a szuppozíciónál.

      A szuppozíciótípusokat különbözőképpen osztályozták a középkorban (a szuppozícióelmélet
kitűnő összefoglalása: Ruzsa–Máté 1997: 431–434). A középkori szerzők gyakran megkülönböztették
a közös és a diszkrét szuppozíciót (suppositio communis, suppositio discreta; vö. Summe
Metenses, De Rijk 1967/1: 455; Petrus Hispanus 1972: 80; William of Sherwood 1983: 266; Lambert
d’Auxerre a perszonális alá helyezi a közöset és a diszkrétet, Lamberto d’Auxerre 1971: 209; Brown
1972: 22). Ez utóbbival akkor rendelkeznek a terminusok, ha kizárólag egyvalamire referálnak, mint a
tulajdonnevek vagy a mutató névmások, illetve a mutató névmásból és általános terminusból álló
szerkezetek (pl. „Szókratész”, vagy „ez az ember”). A közös szuppozíció ezzel szemben az általános
terminusokat jellemzi.

      A közös szuppozíció egyik legfontosabb típusa a perszonális szuppozíció. Perszonális
szuppozícióról abban az esetben beszélnek, ha az általános terminus az alá tartozó individuumokra
referál (pl. az „ember” terminus a „némely ember szalad” állításban). Az egyszerű szuppozíció ettől
eltérően akkor jellemzi az általános terminust, ha – Petrus Hispanus megfogalmazása szerint – arra az
„univerzális dologra” referál, amely a terminus szignifikátuma (Petrus Hispanus 1972: 81). Materiális
szuppozícióról pedig abban az esetben beszélünk, ha az általános terminus egy írott vagy kimondott
kifejezésre, pl. saját magára referál („Az ember szó két szótagból áll”).

3.9.3.4. Ockham a szignifikációról és a szuppozícióról
Abban a kérdésben, hogy melyek a terminusok sajátosságai, valamint e sajátosságok jellemzésében
viszonylag egységes volt a terminusok sajátosságaival foglalkozó középkori logikai hagyomány. Azzal
a problémával kapcsolatban azonban, hogy mi az általános terminusok szignifikátuma, többféle,
jelentősen eltérő álláspont létezett.

      Abaelardus – mint láttuk – a Logica ingredientibusban alapvető problémát vetett föl az általános
terminusok („univerzális nevek”) szignifikációjával kapcsolatban. A probléma a következő volt: ha a
terminusok szignifikációját a tradicionális arisztotelészi-boëthiusi meghatározás szerint értelmezzük
(egy terminus abban az esetben szignifikál valamit, ha létrehozza az értelemben az adott dolog
megértését), akkor az általános terminusoknak nincsen szignifikációjuk. Egyedi dolgok ugyanis nem
lehetnek az általános terminusok szignifikátumai, mivel ezek különbözőek, az általános terminus
szignifikációja azonban azon kell hogy alapuljon, ami közös bennük. Az általános terminusok egyetlen
általános dolgot sem szignifikálhatnak azonban, mivel általános dolgok nem léteznek. Abaelardus
megoldása az volt a problémára, hogy az általános terminusok azáltal rendelkeznek szignifikációval,
hogy megnevezik a különböző egyedi dolgokat. Az általános terminusok szignifikátuma – mint láttuk
– egyes értelmezések szerint a status Abaelardusnál, más értelmezések szerint olyan intencionális
objektum, amely nem azonos a statusszal (lásd 3.3.5.3.).

      Az általános terminusok szignifikációjának szemantikai problémája – Abaelardusnál s más
középkori szerzőknél is – közvetlenül összekapcsolódik az univerzáléproblémával. Ha megengedjük
univerzális entitások létezését, akkor nagyon egyszerűen megválaszolható az általános terminusok
szignifikátumára vonatkozó kérdés. Az univerzális entitások létezésével szemben azonban – ahogyan
ezt Abaelardusnál szintén láthattuk – nagyon komoly érvek hozhatók föl, ami viszont az általános
terminusok interpretációja szempontjából okoz nehézséget.

      A     nyugati    filozófiai   szemantika   egyik    legnagyobb    hatású   passzusa,
Arisztotelész Hermeneutikájának első néhány sora (16a 3–9) nem könnyítette meg a középkori
szerzők dolgát akkor, amikor arra a kérdésre kívántak válaszolni, hogy mi az általános terminusok
szignifikátuma, jelentős mértékben meghatározta azonban az értelmezés kereteit.

     Ariszotelész itt a következőket írja: „Nos, amik szóban elhangzanak, lelki tartalmak jelei, amiket
pedig leírunk, a szóban elhangzottak jelei. És mint ahogy nem mindenkinek az írása azonos, úgy a
beszéde sem. Viszont a lelki tartalmak, amelyeknek ezek elsődlegesen a jelei, mindenkinél
ugyanazok; s azok a valóságos dolgok, amelyeknek e tartalmak a hasonmásai, szintén ugyanazok”
(Rónafalvi Ödön, Boëthius latin fordítására figyelemmel módosítottam – B. G).

     Ha ábrázolni szeretnénk a nyelvi jelek, a lelki tartalmak és a valóságos dolgok viszonyát, akkor a
következő ábrát kapjuk (zárójelben a Boëthius latin fordításában szereplő terminusokkal):




       A szöveg és a fordítása kapcsán fontos megemlíteni, hogy a szavak és a lelki tartalmak
relációjának vonatkozásában Boëthius ugyan hűségesen lefordította a nehezen értelmezhető
Arisztotelész-szöveget (quorum autem hae primorum notae, eaedem omnibus passiones animae
sunt), a kommentárjaiban azonban – a grammatikai szerkezet által nem kifejezetten alátámasztott
módon, ám egyértelműen – úgy értelmezi Arisztotelész szavait, hogy szerinte a szavak elsődlegesen a
lelki tartalmak jelei (Magee 1989: 52). Boëthius egy helyütt azt írja, hogy „bár a szavak a dolgok nevei,
mindazonáltal nem azért használunk szavakat, hogy a dolgokat szignifikáljuk velük”, hanem azért,
hogy a dolgokból származó lelki tartalmainkat jelöljük velük, s ezért nevezi Arisztotelész – Boëthius
szerint helyesen – a szavakat elsődlegesen a lelki tartalmak jeleinek (Boëthius 1880: 40–41).

     Aquinói Tamás – aki a középkori filozófiai szemantika egyik jelentős tradícióját reprezentálja – a
következőképpen értelmezi azt, hogy a szavak a lelki tartalmak jelei. „Nem lehetséges”, hogy a szavak
„közvetlenül magukat a dolgokat szignifikálják, ahogyan az a szignifikáció módjából is nyilvánvaló: az
»ember« név ugyanis az egyes emberektől absztrahált emberi természetet szignifikálja, s ezért nem
lehetséges, hogy közvetlenül az emberi egyedeket szignifikálja.” Tamás ehhez azt is hozzáfűzi, hogy
„a platonikusok azt állították, hogy az »ember« név az ember elkülönült ideáját magát szignifikálja,
ám minthogy Arisztotelész véleménye szerint ez nem létezik valóságosan absztrakt létezőként,
hanem csak az értelemben van, ezért azt kellett állítania Arisztotelésznek, hogy a szavak közvetlenül
az értelem fogalmait szignifikálják, s csak ezek közvetítésével a dolgokat” (Thomas de Aquino 1989:
11).

      Az arisztotelészi „lelki tartalmakat” Tamás – Boëthiushoz kapcsolódva – az értelem egyszerű
fogalmaival (simplices conceptiones intellectus) azonosítja. Az értelem egyszerű, egymással nem
összekapcsolt fogalmai Tamás értelmezése szerint hasonmásai a dolgoknak, mivel „a lélek a dolgot
kizárólag valamiféle, az érzékelő képességben vagy az értelemben létező hasonmása révén ismeri
csak meg”. Ez a hasonlósági reláció Tamás értelmezése szerint abban áll, hogy ezek az egyszerű
fogalmak természetes jelei a dolgoknak.

      Arra az ellenvetésre, hogy a fogalmak nem ugyanazok mindenkinél – ellentétben azzal, amit
Arisztotelész az idézett passzusban állít – Tamás azt válaszolja, hogy az értelem egyszerű fogalmai,
amelyeket közvetlenül, elsődlegesen (primo) és inkomplex módon (incomplexe) szignifikálnak a
szavak, a dolgok lényegének a hasonmásai. Miután ezek a fogalmak összekapcsolás és szétválasztás
nélkül ragadják meg a dolgok lényegét (az összekapcsolás és szétválasztás a tévedés forrása Tamás
szerint), ezért kizárt, hogy az egyszerű fogalmak ne adekvát módon reprezentálnák ezt a lényeget.
Ugyanannak a lényegiségnek az adekvát reprezentációja azonban nem lehet különböző a különböző
megismerők számára.

      Tamás ugyan a szuppozícióelméletet csaknem kizárólag teológiai kontextusban használja, ám a
kortárs szemantikában a perszonális szuppozíció értelmezése a Tamás által leírtakkal konzisztens
módon történik. Az általános terminus a perszonális szuppozícióban a terminus alá tartozó
individuumokra referál, míg a szignifikátuma az az egyszerű fogalom, amely természetes jele, s ebben
az értelemben hasonmása a dolog lényegének. Az általános terminus szignifikátuma közvetlenül és
elsődlegesen az általános fogalom, ennek révén – közvetve és másodlagosan – azonban a dolog
lényege vagy természete maga. A dolog lényegét közvetlenül is képesek vagyunk jelölni az absztrakt
általános terminusok segítségével („emberség”, „ló mivolt”; lásd 3.5.5. és 3.7.5.).

      Ez a szemantikai keret kedvez az absztrakt általános terminusok szaporodásának. Ezekkel a
terminusokkal referálhatunk ugyanis közvetlenül azokra a lényegiségekre, amelyek a (konkrét)
általános terminusok másodlagos szignifikátumai. Ezek a másodlagos szignifikátumok alapvető
szerepet játszanak továbbá a predikáció ún. inherenciaelméletében. Ezen elmélet szerint egy
általános terminus (pl. „ember”) akkor és csak akkor igaz egy adott dologról (pl. „Szókratész”), ha a
másodlagos szignifikátuma (az, amire az absztrakt általános terminussal referálunk, jelen esetben:
„emberség”) aktuálisan létezik (Klima 1990: 15; Klima 1999: 122).

     Az, hogy Ockham ezzel a szemantikai tradícióval szemben lépett fel, azon kívül, hogy filozófiailag
meglehetősen nyilvánvaló, történetileg és filológiailag is igazolható. Abban a szerencsés helyzetben
vagyunk ugyanis, hogy ismerjük azt a szerzőt, akivel Ockham vitatkozott (és akire másfelől sok
tekintetben támaszkodott is; Brown 1972: 23–29), amikor körvonalazta a fentitől alapvetően eltérő
szemantikai elméletét. Ez a szerző Walter Burley volt.

      Walter Burley és Ockham vitájának középpontjában az egyszerű szuppozíció fogalma állt. Burley
szerint egy általános terminus abban az esetben referál a szignifikátumára, amikor egyszerű
szuppozícióval rendelkezik egy állításban, mivel az általános terminus szignifikátuma a dolgok közös
természetével azonos. Burley egy helyütt megjegyzi, hogy Ockham eltér a „régebbi
szerzők” (antiquiores) által képviselt hagyománytól, amikor az egyszerű szuppozíciót definiálja. Ez azt
mutatja, hogy Walter Burley az Ockhamet megelőző szemantikai hagyományt egységesnek tekintette
abban a tekintetben, hogy az általános terminus egyszerű szuppozícióban a szignifikátumára
(tudniillik a közös természetre) referál.

      Ockham Arisztotelész Hermeneutikájának idézett passzusát úgy interpretálja, hogy háromféle
nyelvi jel van, s ennek megfelelően a nyelv használata során háromféle állítást tehetünk. Az egyik az
írásjel (írott terminus), amely az írott propozíciók része, a másik a kimondott szó (kimondott
terminus) a kimondott propozíciók része, a harmadik pedig a lélek fogalma (intentio seu passio
animae, conceptus), amely – mint mentális terminus – a mentális propozíciók része. Az írásjelek és a
kimondott szavak konvencionális jelek, a mentális terminusok azonban olyan természetes jelek,
amelyek mentális nyelvet alkotnak. Ockham ez utóbbi tekintetben Szent Ágostonhoz kapcsolódott,
aki azt írta, hogy „az ismert dologról kialakított gondolat az a szó, amelyet szívünkben kimondunk, s
ez sem nem görög, sem nem latin, sem nem más nyelvű szó, de amikor a beszédben ki akarjuk fejezni
azt, mint ismert dolgot, akkor a megfelelő jelet alkalmazzuk” (De trinitate, XV, 10. 19). A mentális
nyelv Ockham értelmezése szerint nem azonos egyetlen „természetes” (konvencionális) nyelvvel
sem, és elsődleges azokhoz képest.
     Ockham kiemeli, hogy a szignifikáció elsődlegesen a mentális nyelv terminusai és a dolgok
közötti szemantikai relációra vonatkozik, és nem a szavak és a fogalmak közötti viszonyra. Ez alapvető
különbség ahhoz a megközelítéshez képest, amely a terminusok elsődleges szignifikátumának a
fogalmakat tekinti.

      A konvencionális nyelvi jelek Ockham szerint kizárólag azért szignifikatívak, mert alá vannak
rendelve a mentális nyelv terminusainak (subordinatio), és nem azért, mert „maguk a szavak
elsődlegesen és tulajdonképpeni értelemben mindig magukat a lélek fogalmait szignifikálnák”. A
szavaknak kizárólag azért adunk jelentést, hogy ugyanazokat a dolgokat szignifikálják, amelyeket az
elme fogalmai természetes módon szignifikálnak. Olyannyira így van ez, írja Ockham, hogy ha egy
fogalomnak megváltoznék a szignifikációja, akkor pusztán ettől (új jelentésadás nélkül) megváltoznék
a neki alárendelt konvencionális nyelvi jel szignifikációja is (Guillelmus de Ockham 1974: 8). Ez a
gondolatkísérlet világossá teszi, hogy mit ért Ockham alárendeltség alatt. A fogalom
szignifikációjának megváltozása azonban Ockham szerint is nyilvánvalóan irreális feltevés, mivel a
fogalmak és a dolgok közötti hasonlósági reláció azt jelenti szerinte, hogy a fogalmak természetes
módon rendelkeznek szignifikációval, és mindig ugyanazt szignifikálják (Summa Logicae I,
33; Guillelmus de Ockham 1974: 95–96).




      Minthogy az (írott, kimondott vagy mentális) terminusok szignifikátumai maguk az individuális
dolgok, és nem a dolgok közös természete, nem meglepő, hogy Ockham a szignifikációt a szuppozíció
fogalmának segítségével határozza meg. Ennek során nyilvánvalóan a perszonális szuppozíciót tartja
szem előtt, mivel álláspontja szerint kizárólag individuális dolgok léteznek. Ockham azt írja, hogy egy
terminus abban az esetben szignifikatív, ha „szupponálja vagy természetes módon képes szupponálni
azt, aminek a jele”. Ez azt jelenti, hogy valamely T terminus abban az esetben szignifikál egy dolgot,
ha igaz módon állítjuk azt, hogy: „ez T”, amikor a mutató névmás a T terminus által szignifikált egyik
dologra utal (Guillelmus de Ockham 1974: 95). A perszonális szuppozíciót másfelől Ockham a
szignifikáció segítségével definiálja oly módon, hogy egy terminus (szubjektum- vagy
predikátumterminus) akkor rendelkezik ezzel a fajta szuppozícióval, ha a szignifikátumára referál,
legyen az valamely, a lelken kívül létező dolog, a lélek fogalma, egy írott szó vagy bármely más,
elképzelhető dolog (Guillelmus de Ockham 1974: 195).

      A szignifikációnak ez azonban csak az egyik meghatározása Ockhamnél. A másik: valamely T
terminus abban az esetben szignifikál egy dolgot, ha igaz módon állítjuk azt, hogy: „ez T”, amikor a
mutató névmás a T terminus által szignifikált múltbeli, jelenbeli, jövőbeli vagy pusztán lehetséges
dologra utal. E definíció szerint lehetséges dolgok (possibilia) is lehetnek az általános terminusok
szignifikátumai. Ez nem jelenti azt, hogy Ockham ontológiai elkötelezettsége megváltoznék ennek a
meghatározásnak az elfogadásával, hiszen abból, hogy egy entitás lehetséges, egyáltalában nem
következik az, hogy univerzális.
      A szignifikáció e második típusának elkülönítése arra az ellenvetésére válasz, amit Walter
Burley De puritate artis logicae (a Summa Logicae után keletkezett) hosszabb változatában a
következőképpen rögzít. Ha a perszonális szuppozícióban a terminus azt szignifikálja, amit szupponál,
akkor az „ember” név „Szókratészt szignifikálja, amikor Szókratész létezik, ám amikor Szókratész
elpusztul, akkor nem szignifikálja Szókratészt, mivel akkor Szókratész nem ember […], s ebből az
következik, hogy ha valaki lerombol egy dolgot, akkor ezzel azt éri el, hogy a szó elveszíti a
szignifikációját, ami abszurd” (Walter Burleigh 1988: 26).

     A szignifikációnak az említett két típusát Ockham elsődleges szignifikációnak nevezi.

      A perszonális szuppozíció esetében – mint láttuk – Ockham a terminus szignifikátumát
azonosítja azokkal a valóságos individuális dolgokkal, amelyekre az általános terminus referál. Ezzel
alapvetően szakít azzal a hagyománnyal, amely – amint azt például Petrus Hispanusnál és Walter
Burley-nél láthattuk – az egyszerű szuppozíció esetében tekinti azonosnak az általános terminus
szignifikátumát azzal, amire a terminus referál.

      Ockham értelmezésében valamely terminus akkor rendelkezik egyszerű szuppozícióval, ha arra
a mentális terminusra (fogalomra) referál, amelynek alá van rendelve. Ez a fogalom azonban Ockham
szerint – mint láttuk – azért nem lehet azonos az általános terminus szignifikátumával, mert az
általános terminusok szignifikátumai valóságosan létező individuális dolgok.

      Ockham szerint azonban nemcsak az egyszerű, hanem a materiális szuppozícióval rendelkező
terminusok esetén sem azonos a terminus szuppozítuma a szignifikátumával. A materiális szuppozíció
esetében a terminus egy olyan írott vagy kimondott kifejezésre referál, ami nem azonos a
szignifikátumával. Az ember szignifikátuma például (a szignifikáció második értelmezése szerint)
valamennyi múltbeli, jelenbeli és jövőbeli ember, valamint az összes lehetséges ember, „az ember két
szótagú szó állításban” azonban az „ember” terminus nem ezekre, hanem az „ember” írott hangsorra,
vagy – kimondása esetén – az „ember” szóra referál.

      Ockham teljességgel tisztában volt azzal, hogy az általa konstruált szemantikai keretben az
egyszerű szuppozíció is a tradicionálistól eltérő értelmezést nyer. A Summa logicae-ben azt írja, hogy
az egyszerű szuppozícióval kapcsolatos közös álláspontnak (amely szerinte nyilvánvalóan hamis) az ő
álláspontja ellentmond (Guillelmus de Ockham 1974: 196).

      Ockham tudatos szembefordulását a tradicionális szemantikával a filozófiai és teológiai
tévedések kiküszöbölésének igénye motiválta. Ockham a kortársak (moderni) számos tévedésének az
egyik gyökerét azzal a meggyőződéssel azonosította, hogy „a terminusok sokféleségének a létezők
sokfélesége felel meg” (secunda radix est multiplicare entia secundum multitudinem
terminorum; Guillelmus de Ockham 1974: 171). Láthattuk azonban, hogy a tradicionális szemantikai
keretelmélet – miután az általános terminusok szignifikátumának végső soron a dolgok közös
természetét tekinti – e meggyőződésnek a melegágya. „Nincs semmi szükség arra”, írja Ockham,
„hogy a dolgokat az afféle fordulatokkal szaporítsuk, mint »az oszlop jobb oldali a jobb oldaliság
által«, »Isten […] jó a jóság által, igazságos az igazságosság által, hatóképes a hatóképesség által« […]
a »megfelelő megfelelő a megfelelőség által«, »a kiméra semmi a semmiség által« […] és számtalan
ehhez hasonló” (Guillelmus de Ockham 1974: 169). Az általános terminusok szignifikátumai és
szuppozítumai a valóságos individuális létezők Ockham szerint, s ez a konkrét általános terminusokra
(pl. „ember”) éppen úgy igaz, mint az absztrakt általános terminusokra („emberség”), mivel ezek
egymás szinonimái (vö. Quodlibet V, q. 11, Guillelmus de Ockham 1980: 524–525). Ockham szerint az
elégséges alapja annak, hogy megengedjük bizonyos dolgok létezését, háromféle lehet: ha az adott
dolog magától értetődő (per se notum), ha tapasztalati úton szerzett tudásunk van róla (per
experientiam scitum), vagy ha a Szentírás autoritása igazolja a létezését (per auctoritate Scripturae
Sacrae probatum; vö. Ordinatio, dist. 30, q. 1, Guillelmus de Ockham 1967: 290).

      Az ockhami szemantikában a predikáció inherenciaelmélete sem működőképes. Ennek az
elméletnek az értelmében – mint láthattuk – egy általános terminus akkor és csak akkor igaz egy
adott dologról, ha a másodlagos szignifikátuma (amely ebben az elméletben a közös természettel
vagy lényeggel azonos) aktuálisan létezik. Miután azonban efféle Ockham szerint egyáltalában nem
létezik, az általános terminust ennek az aktuális létezése nem teheti igazzá a dologról. Az általános
terminus Ockham szerint abban az esetben igaz az adott dologról, ha a megfelelő állításban a
szubjektumterminus és a predikátumterminus szuppozítuma azonos. Az „ez egy angyal” állítás – ha
igaz – nem attól igaz, hogy a mutató névmás által megjelölt dologban jelen van az angyalság, hanem
attól, hogy a mutató névmás és a predikátumterminus szuppozítuma azonos. Ezt az elméletet a
szakirodalomban a predikáció kétnévelméletének vagy azonosságelméletének nevezik.

3.9.3.5. Abszolút és konnotatív terminusok
Ockham eliminációs stratégiája tetten érhető az abszolút és konnotatív terminusok
megkülönböztetésében is. Az abszolút terminusok Ockham szerint kizárólag elsődleges
szignifikációval rendelkeznek, és a szignifikátumaikon kívül nem szignifikálnak semmi mást, még oly
módon sem, hogy a saját szignifikátumukat másodlagosan szignifikálnák (Summa Logicae I,
10; Guillelmus de Ockham 1974: 35–38). Ez azt jelenti, hogy azon két értelem valamelyikének
megfelelően rendelkeznek szignifikációval, amelyeket az imént említettünk (lásd 3.9.3.4.). A
természetes fajtákat kifejező szavak abszolút terminusok: ilyenek például az „ember”, az „állat”, a
„kő”, a „fa”, az „angyal”. Ezek a terminusok perszonális szuppozícióban a szignifikátumukra
referálnak.

      A konnotatív terminusoknak szintén vannak elsődleges szignifikátumaik, ám ezeken kívül
másodlagos szignifikátumokkal, konnotátumokkal (connotata) is rendelkeznek. A konnotatív
terminusok valójában összetett kifejezések rövidítései. Ezek az összetett kifejezések a konnotatív
terminusok nominális definíciói. A „fehér” vagy az „ok” például konnotatív terminus. A „fehér”
nominális definíciója a következő: „olyasvalami, ami fehérséggel rendelkezik”, az „ok” nominális
definíciója pedig: „olyasvalami, amit valami más követ”, vagy „olyasvalami, ami képes létrehozni
valami mást” (Guillelmus de Ockham 1974: 36–37). A „fehér” elsődlegesen a fehér dolgokat
szignifikálja, mivel igaz módon állítjuk azt, hogy: „ez fehér”, amikor a mutató névmás a „fehér”
terminus által szignifikált egyik dologra utal. A „fehér” terminus azonban másodlagosan is szignifikál
valamit, tudniillik a fehérséget, mégpedig azért, mert a „fehér” terminus nominális definíciója
tartalmazza a „fehérség” absztrakt terminust.

      Az abszolút terminusoknak Ockham szerint ezzel szemben nincs nominális definíciója, csak
reális definíciójuk van. Az abszolút terminusok nominális definíciója ugyanis egyetlen olyan kifejezés
kellene hogy legyen, amelynek a részei ugyanazt szignifikálják, mivel az abszolút terminusok mindig
minden szignifikátumukra ugyanolyan módon referálnak. Az abszolút nevek jelentését azonban –
reális, a dolog metafizikai struktúráját leíró definíciókkal – valójában többféleképpen is explikálhatjuk
Ockham szerint, és az így kapott kifejezésekben vannak olyan terminusok, amelyeknek különböző a
szignifikációja. Az „angyal” például (mint szubsztancia s nem mint funkció) abszolút terminus Ockham
szerint. Az „angyal” terminusnak azonban nem létezik egyetlen olyan definíciója, amely kifejezné a
szó jelentését, mert az „angyal” definíciói (ahogyan a többi abszolút terminusé is) reális és nem
nominális definíciók. Azt mondhatjuk ugyanis például, hogy „az angyal az anyagtól elkülönült
szubsztancia” vagy „az angyal gondolkodó és romolhatatlan szubsztancia”, vagy „az angyal olyan
egyszerű szubsztancia, amely nem lép összetételbe semmi mással”. Ezek mindegyike
megfelelőképpen explikálja az „angyal” terminus jelentését, ám egyik sem nominális definíciója az
angyalnak, mivel mindegyik tartalmaz olyan terminust, amelynek különböző a szignifikációja
(Guillelmus de Ockham 1974: 36).

     Miután az abszolút terminusoknak nincs nominális definíciójuk, a konnotatív terminusoknak
azonban van, és minden egyes kategorématikus terminus vagy abszolút vagy konnotatív,
következésképpen ha egy terminusnak meg tudjuk adni a nominális definícióját, akkor az konnotatív
terminus.

      Ockham szerint nagyon sok konnotatív terminus van, sokkal több, mint abszolút terminus.
Konnotatív terminus minden, a szubsztancia és a minőség kategóriáján kívül eső kifejezés, valamint a
konkrét minőséget kifejező szavak („fehér”). Így konnotatív terminusok a metafizika, a fizika, az
episztemológia, a morálfilozófia vagy a lélekfilozófia olyan fontos terminusai, mint a „potencia”,
„aktus”, „test”, „igaz”, „jó”, „ok”, „értelem”, „akarat”, „elgondolható dolog” stb. Konnotatív
terminusok továbbá az olyan kifejezések, amelyekkel fiktív és – fizikai értelemben – lehetetlen
entitásokat jelölünk, mint például a „kiméra” vagy a „kecskeőz”.

     Miután minden konnotatív kifejezés egy nominális definíció rövidítése, a nominális definíciók
azonban (végső elemzésben) kizárólag abszolút terminusokat tartalmaznak (az itt irreleváns
szünkategorématikus terminusoktól eltekintve), s minden abszolút terminus a szubsztancia vagy a
minőség kategóriához tartozik, ezért Ockham szerint minden kategória redukálható a szubsztancia és
a minőség kategóriájára.

     Azzal kapcsolatban értelmezési különbségek vannak a szakirodalomban, hogy a természetes
(konvencionális) nyelvekben szereplő konnotatív terminusoknak van-e egyszerű mentális
megfelelőjük vagy a konnotatív terminusokat a nominális definícióik reprezentálják a mentális
nyelvben.

     Ha a konnotatív terminusoknak van egyszerű megfelelőjük a mentális nyelvben, akkor a
mentális nyelv tartalmaz szinonimákat, hiszen a konnotatív terminusok a nominális definícióik
szinonimái. A konvencionális jelek tekintetében a szinonimitást Ockham úgy definiálja, hogy két
konvencionális terminus akkor és csak akkor szinonimája egymásnak, ha ugyanannak a mentális
terminusnak vannak alárendelve. Önmagában ez a definíció nem zárja ki a szinonimitást a mentális
nyelvben, mert – habár a mentális terminusok nincsenek alárendelve semmiféle más nyelv
terminusainak – a definícióból kizárólag annyi következik, hogy ha vannak szinonimák a mentális
nyelvben, akkor ezek nem olyanok, mint a természetes nyelvekben található szinonimák.

      Két erős érv is szól azonban amellett, hogy a mentális nyelv Ockham szerint nem tartalmaz
szinonimákat. Egyrészt Ockham szerint a mentális nyelv kizárólag olyan grammatikai különbségeket
enged meg, amelyek hatással lehetnek az állítások igazságfeltételeire, márpedig szerinte a
szinonimák csupán dekoratív funkcióval rendelkeznek a nyelvben. Másrészt a szinonimák Ockham
értelmezése szerint ugyanazokat a dolgokat és ugyanolyan módon szignifikálják. Ebből azonban –
figyelembe véve Ockhamnek a szignifikáció módjával kapcsolatos állításait – az következik, hogy ha
volnának szinonim mentális kifejezések, akkor azok azonosak lennének (Spade 1980: 11–13).

      Ha a konnotatív terminusoknak nincs egyszerű megfelelőjük a mentális nyelvben, hanem a
konnotatív terminusok a nominális definícióiknak vannak alárendelve, akkor kizárólag abszolút
kategorématikus terminusok vannak a mentális nyelvben, és a mentális nyelv minden további
kifejezése ezekből alkotott logikai konstrukció. Ockham azonban néhány helyen azt állítja, hogy
vannak egyszerű konnotatív terminusok a mentális nyelvben. Lehetséges ezért, hogy Ockham csak az
egyszerű terminusok szinonimitását kívánta kizárni a mentális nyelv esetében. Azt azonban
megengedi, hogy egy egyszerű konnotatív terminus és az összetett nominális definíciója együttesen
fönnálljon (Panaccio 1999: 57–58).

3.9.4. Mentális nyelv
Az ockhami szemantika további kulcsfogalma a mentális nyelv. A természetes jelekből álló mentális
nyelvi struktúra ötletét Ockham – amint láttuk – Szent Ágostontól vette, ám ez teljességgel
konzisztens volt az arisztotelészi-boëthiusi szemantikával. Ockham az elsők egyike volt a nyugati
filozófiai hagyományban, aki részletesen is foglalkozott az elmélettel.

       Minthogy a mentális nyelv is nyelv, természetesen – a konvencionális nyelvekhez hasonlóan –
van grammatikája. Ockham kritériuma a mentális nyelvben megengedhető grammatikai
különbségekkel kapcsolatban a következő: mindaz, ami szükséges a szignifikációhoz vagy az állításunk
kifejezéséhez (necessitas significationis vel expressionis; Quodl. V, q. 8, Guillelmus de Ockham 1980:
509). Ockham itt azokra a grammatikai különbségekre gondol, amelyek szerinte hatással lehetnek az
állítások igazságfeltételeire. A főnevek esetében ilyen az eset és a szám (casus, numerus), a
melléknevek esetében a fokozás (comparatio), az igéknél a mód (modus), a nem (genus), a
szám (numerus), az idő (tempus), valamint a személy (persona). Ezek a különbségek megjelennek a
természetes nyelvi állításainknak megfelelő mentális propozíciókban, és ezek „az okai annak, hogy
egy állítás igaz vagy hamis, mivel egy kimondott állítás kizárólag abban az esetben lehet igaz vagy
hamis, ha megfelel neki egy mentális állítás” (Quodl. V, q. 8, Guillelmus de Ockham 1980: 512).

      Következésképpen Ockham szerint azok a grammatikai különbségek, amelyek megjelennek a
mentális nyelvben, szükségképpen megjelennek a természetes nyelvekben is, fordítva azonban ez
nincs így, hiszen a természetes nyelv számos olyan grammatikai elemet tartalmaz, amely egy állítás
verifikációja vagy falszifikációja szempontjából irreleváns (Guillelmus de Ockham 1974: 11–13).

      Ezzel az érveléssel teljesen konzisztens módon Ockham azt állítja, hogy – tulajdonképpeni
értelemben (proprie loquendo) – a mentális terminusok nem többértelműek (Guillelmus de Ockham
1974: 44). A többértelműség (ahogyan a szinonimitás is) kizárólag a konvencionális terminusokat
jellemzi. Több azonos értelmű konvencionális kifejezés egy és ugyanazon mentális terminusnak, egy
többértelmű konvencionális kifejezés több mentális terminusnak van alárendelve (Guillelmus de
Ockham 1974: 45). Világos, hogy egy mentális terminus ennek megfelelően nem lehet többértelmű,
hiszen nincs olyan további nyelv, amelynek a mentális nyelv többértelmű teminusa alá lenne
rendelve, s amelynek segítségével interpretálni tudnánk a mentális nyelv többértelmű kifejezéseit.

       Hasonló Ockham álláspontja a mentális állításokról is (Guillelmus de Ockham 1974: 14). Minden
kimondott vagy leírt állítás megfelel a mentális nyelv egy állításának. Egy kimondott vagy leírt állítás
igazságértéke a mentális állítás igazságértékének a függvénye: ha igaz a neki megfelelő mentális
állítás, akkor igaz a kimondott vagy leírt állítás, ha hamis, akkor hamis. Ha a természetes nyelvi állítás
többértelmű, akkor elemeznünk kell az adott állítást a neki megfelelő mentális állításokat figyelembe
véve. Ockham szerint így található meg azoknak a klasszikus szerzőktől és tanítóktól származó
autoritatív állításoknak az értelme (például a filozófiában), amelyek „de virtute sermonis”, azaz szó
szerinti értelmüket véve hamisak (Guillelmus de Ockham 1974: 201).

      Ha bármilyen okból többértelmű egy írott vagy kimondott állítás (például azért, mert a
kontextustól függően a terminusainak eltérő a szuppozíciója), akkor több mentális állítás fog
megfelelni neki, a többértelmű konvencionális nyelvi kifejezésnek megfelelő különböző mentális
terminusokkal. Ha ezt az állítást nézzük: „az ember species”, akkor ennek az Ockham-féle elmélet
szerint két mentális állítás felel meg, két különböző „ember” mentális terminussal, s a két állítás közül
az egyik igaz, a másik pedig hamis.
      Az 1970-es évek óta elterjedt a szakirodalomban az a nézet, hogy az Ockhamféle mentálisnyelv-
koncepció több tekintetben is hasonlít egyes 20. századi filozófusok elképzeléseihez a tudomány
ideális nyelvével kapcsolatban. A hasonlóság azon alapul, hogy az ideális nyelv mindkét esetben
kizárólag olyan grammatikai különbségeket enged meg, amelyek relevánsak egy állítás
igazságértékének meghatározásához, ám teljességgel érzéketlen az egyéb – a hétköznapi
kommunikációban jelentős szerepet játszó – nyelvi elemek iránt. Az ideális nyelv struktúrájának
leírása továbbá mindkét elmélet szerint a logika feladata (Trentman 1970: 588).

      A hasonlóságok mellett természetesen lényeges különbségek is vannak, amelyeket ez az
interpretáció nem hangsúlyoz. Ockham szerint például az angyalok az ideális mentális nyelv mint
immateriális médium segítségével kommunikálnak, egy logikai pozitivista erre viszont nyilván azt
mondaná, hogy olyasmik, amik nincsenek, nem képesek kommunikálni, sem materiális, sem pedig
immateriális médiumok segítségével. Továbbá: Ockham szerint azzal, hogy kizárjuk a korrekt
tudományos nyelvhasználatból a többértelmű kifejezéseket, éppenséggel lehetővé tesszük a
tudományok (köztük a metafizika és a teológia) korrekt művelését, hiszen egy sor tévedést ki tudunk
küszöbölni, s számos zavaró szofizmát meg tudunk oldani (Guillelmus de Ockham 1974: 751). Egy
logikai pozitivista viszont a többértelmű kifejezések („metaforikus nyelvhasználat”) kiiktatásával
minden olyan szellemi képződményt (s elsősorban a metafizikát és a teológiát) kizárna a tudományok
köréből, amelyek metaforikus kifejezéseket tartalmaznak.

      A metafizikai és teológiai kontextustól eltekintve azonban az említett standard értelmezés
szerint az ockhami mentális nyelvet a következők jellemzik: 1. Ockham a mentális nyelvet olyan
ideális nyelvnek tekintette, amely kizárólag a mentális állítások igazságértékét befolyásolni képes
grammatikai distinkciókat enged meg. 2. A mentális nyelv Ockham szerint nem tartalmaz
szinonimákat. 3. A mentális nyelv Ockham szerint nem tartalmaz ekvivokációt.

     Az elmélet alapfogalmain túl azonban több kérdés is tisztázatlan a mentális nyelv ockhami
koncepciójával kapcsolatban. Ahogyan – mint láttuk – vitatott a 2. állítás (hogy ti. Ockham szerint
vannak-e szinonimák a mentális nyelvben), úgy az sem világos, hogy megengedi-e Ockham azt, hogy
mentális terminusok többértelműek legyenek. Mint láttuk, két konvencionális terminust Ockham
akkor tekint szinonimának, ha ugyanannak a mentális terminusnak vannak alárendelve. Egy adott
konvencionális terminust pedig akkor tekint többértelműnek, ha legalább két mentális terminusnak
van egyidejűleg alárendelve.

     A többértelműséggel kapcsolatban Ockham – ahogyan azt szintén láttuk – pusztán annyit állít,
hogy, tulajdonképpeni értelemben (proprie loquendo) nincs többértelműség a mentális nyelvben. Ez
arra utal, hogy valamilyen értelemben mégiscsak megengedi azt, következésképpen a 3. állítás nem
helytálló, vagy csak megszorításokkal az.

      Ockham        a Summa          logicae-ben          két         helyütt      tárgyalja       a
többértelműség (aequivocatio) problémáját (SL I, 13; valamint III–4, 2–4). A SL I, 13-ban, ahol a
mentális nyelv terminusairól azt állítja, hogy tulajdonképpeni értelemben nem többértelműek,
kétféle többértelműségről beszél. Ezt a SL III. könyvében, ahol a téves következtetések tárgyalása
során beszél a többértelműségről (fallacia aequivocationis), háromra bővíti. Ez utóbbi helyen – a
tradíciótól némiképp eltérő módon – a többértelműséget a következőképpen értelmezi: „a
többértelműség (aequivocatio) többféle jelentés, szignifikáció előhívása (multorum vocatio) egy adott
hangalak vagy egy adott jel által”, ám hozzáteszi, hogy ez a meghatározás pontatlan, mert
többértelműség ott is van, ahol nem a szó szignifikációja, hanem a szuppozíciója többféle. A
többértelműség ezért nem olyan jelenség, amelynek pusztán a szó szignifikációjához van köze,
hanem olyan, amely a terminus szuppozícióját is érinti (Guillelmus de Ockham 1974: 752, 17–18;
vö. Spade 1980: 14).

     Ockham szerint az aequivocatio három típusa a következő: Az első az esetleges
többértelműség (aequivocum a casu), amikor oly módon tesz szert jelentésre egy hangsor, hogy már
rendelkezik valamiféle jelentéssel, ám a két jelentés teljességgel független egymástól („mintha az
adott hangsornak nem volna már valami teljesen eltérő jelentése”).

      A második az analogikus többértelműség (aequivocum a consilio), amelynek esetében az eltérő
jelentések nem függetlenek egymástól, hanem a terminust az elsődleges jelentése alapján használjuk
másodlagos, az előzőtől eltérő jelentésben. Ockham példája az „ember”, ahogyan elsődleges
jelentésben az „eszes állatokra”, illetve ahogyan másodlagosan egy embert ábrázoló szoborra referál.
A másodlagos jelentésadás alapja ez esetben a hasonlóság, de Ockham szerint más oka is lehet
annak, ha másodlagos jelentést adunk egy szónak (Guillelmus de Ockham 1974: 45).

      A fallacia aequivocationis tipikus esete az, amikor „metaforikusan”, „átvitt” vagy „nem sajátos”
értelemben veszünk egy kifejezést, s egy következtetésben az átvitt és a tulajdonképpeni értelmében
is használjuk. A metaforák Ockham szerint – ahogyan más középkori szerzők szerint is – a
nyelvhasználat számára alapvető, tipikus, analógián alapuló többértelmű kifejezések. A terminusok
analógián alapuló metaforikus használata a középkori filozófiai és teológiai gondolkodás számára
elsősorban a transzcendentálék (mindenekelőtt a „létezés” terminus) elemzése során volt
nélkülözhetetlen (lásd 3.7.3.). Ockham mindazonáltal a Summa logicae-ben nem a metaforikus
nyelvhasználat metafizikai relevanciáját emeli ki, hanem azt hangsúlyozza, hogy a metaforák téves
következtetésekhez vezethetnek. Például ebben a következtetésben a terminus analógián alapuló
metaforikus használata tévedéshez vezet: mindannak, ami szalad, lába van; az idő szalad;
következésképpen az időnek lába van. Ockham megjegyzi, hogy „megszámlálhatatlanul sok egyéb
esetben” találkozhatunk efféle tévedéssel, mivel „alig található olyan nyelvi jel (dictio), kiváltképp a
leggyakrabban használatosak, amelyet időnként ne vehetnénk nem sajátos és metaforikus
értelemben” (Guillelmus de Ockham 1974: 757–758).

      Az említett két esetben arról van szó, hogy egy és ugyanaz a szó eltérő szignifikációkkal
rendelkezhet. A harmadik fajta többértelműség esetében azonban nem a szó szignifikátumai
különbözőek, hanem a szuppozíciója eltérő, alapvetően olyan kontextusokban, amelyek különböző
(egyszerű, materiális és perszonális) szuppozíciótípusokat engednek meg, valamint ampliatív
kontextusokban (temporális és modális kontextusok; Guillelmus de Ockham 1974: 759–760). A
többértelműség harmadik típusa kapcsán – mindenféle megszorítás nélkül – Ockham kijelenti, hogy
ez a többértelműség a tisztán mentális propozíciókban is megtalálható (Guillelmus de Ockham 1974:
763).

      Ez utóbbi nyilvánvalóan ellentmondásban áll azzal, amit Ockham a Summa logicae-ben másutt
mond, hogy tudniillik nincs többértelműség a mentális nyelvben. Meglepő továbbá, hogy a mentális
propozíciókban megtalálható többértelműségről ott tesz említést, ahol az „in dictione” téves
következtetésekről beszél. A „fallacia in dictione” általa és éppen ebben a szövegrészben adott
definíciója szerint azonban: azokat nevezzük „in dictione” tévkövetkeztetéseknek, amelyek esetében
az argumentumok téves volta kizárólag abból ered, hogy konvencionális jelekből állnak (ezért „in
dictione” tévkövetkeztetések Ockham szerint; Guillelmus de Ockham 1974: 750). Az, aki az
elméjében minden önkényesen beiktatott jeltől és nyelvtől függetlenül konstruálja meg ezeket az
argumentumokat, mondja Ockham, nem lesz tévedés áldozata. A konvencionális nyelvi jelek
többértelműségéből fakadó téves következtetések tárgyalása során tehát azt állítja Ockham, hogy
ezek egyik típusa az, amikor ekvivokáció van a nem konvencionális, hanem természetes mentális
nyelvben.

      A Summa logicae-nek a terminusok szuppozíciójával foglalkozó részében Ockham továbbá –
mint láttuk – azt írja, hogy amikor egyszerű vagy materiális egy adott terminus szuppozíciója, akkor
nem szignifikatív módon vesszük a terminust. (Guillelmus de Ockham 1974: 209). Amikor
szignifikatíve vesszük, akkor viszont mindig perszonális szuppozícióban van, tudniillik arra referál, ami
a szignifikátuma. De hogyan lehetséges, hogy egy mentális terminus, amely természetes jele
valamely dolognak, egyáltalában ne referáljon arra, ami a szignifikátuma, ahogyan ez a materiális
vagy szimplex szuppozíció esetében történik?

       Továbbá: nem egyszerűen az a helyzet, hogy egy helyen azt állítja Ockham, hogy a
többértelműség a tisztán mentális propozíciókban is megtalálható, hanem ezzel teljesen konzisztens,
egyéb állításaival azonban inkonzisztens módon több helyütt is kiemeli a Summa logicae-ben, hogy „a
különböző        szuppozíciótípusok    a    mentális     terminusokra      is    alkalmazhatóak,     a
fogalom (intentio) ugyanis referálhat a szignifikátumára és saját magára is, és a kimondott szóra és a
leírt szóra is” (Guillelmus de Ockham 1974: 197; Spade 1980: 19).

      A probléma egyik megoldása az lehetne, hogy a fogalmak azon tulajdonsága, hogy
szupponálnak, nem természetes tulajdonságuk, vagyis a mentális nyelv valamilyen értelemben
konvencionális Ockham szerint. Az Ockham-szövegek ennek nagyon erőteljesen ellentmondanak,
talán azzal az egy kivétellel, amit az imént említettünk, hogy tudniillik Ockham a konvencionális nyelvi
jelekkel foglalkozó részben említi a mentális terminusokban található ekvivokációt.

      Egy másik lehetséges megoldás szerint Ockhamet úgy kell értenünk, hogy a mentális
terminusoknak kizárólag perszonális szuppozíciójuk van. Ez konzisztenssé tenné az ockhami
elméletet, ahogyan ezt például Johannes Buridanus később realizálta is. Buridanus szerint a mentális
nyelv minden állításában mindig perszonálisan szupponálnak a terminusok. Nem önkényesen (ad
placitum) használjuk a mentális terminusokat, miként a kimondottakat és a leírtakat, minthogy a
mentális nyelv állításai nem engednek meg eltérő interpretációkat, ahogyan ez
Arisztotelész Hermeneutikájából is világos (Summulae dialecticae, 7; Spade 1980: 21, 58. jegyzet).

3.9.5. Univerzálék és egyedi fogalmak
Az ockhami szemantika, amint láthattuk, a tradicionális szemantikával ellentétben úgy épül föl, hogy
nem tekinti az általános terminusok szignifikátumát univerzális dolognak. Ockham úgy gondolta, hogy
egyáltalán nem léteznek univerzális dolgok. Az álláspontja mellett az Ordinatióban és a Quodlibeta
septemben is részletesen érvelt (Ordinatio, dist. 2, q. 4–8; Quodl. V., q. 12–13). Ennek során
bizonyítani kívánta, hogy az univerzálékkal kapcsolatos, általa vizsgált elméletek (ezek mindenekelőtt
Aquinói Tamás, Duns Scotus, William of Alnwick, Henricus de Harclay, valamint Walter Burley
álláspontját tükrözik) ellentmondásosak vagy legalábbis nem egyeztethetők össze azzal, hogy egy
dolog létezése kizárólag abban a három esetben feltételezhető, amit Ockham az Ordinatióban említ
(3.9.3.4.).

      Azok között az egyedi dolgok között, amelyek léteznek, egyedül az általános fogalmak, valamint
az ezeknek alárendelt természetes nyelvi terminusok univerzálisak Ockham szerint, méghozzá abban
és csakis abban az értelemben, hogy több dologról állíthatók.

       De mi az általános fogalom? Ockham elutasítja azt a középkorban elterjedt álláspontot, hogy az
általános fogalom a species intelligibilisszel, a dolgok értelmi képmásával azonos, s a species
intelligibilis fogalmára az emberi megismerés helytálló elmélete építhető. Az Ockham által elutasított
elmélet egyik jelentős képviselője, Aquinói Tamás szerint a species intelligibilis eredetét tekintve a
képzetekből a cselekvő értelem tevékenysége révén létrejövő forma, amely lehetővé teszi univerzális
ismeretek megszerzését, amennyiben a potenciális értelmet informálja, s megjeleníti az egyedi
dolgok általános lényegét. A species intelligibilis Tamás szerint nem azonos a megismert dologgal,
hanem pusztán az a forma, amelynek révén a dolgot (pontosabban a dolog lényegét) megismerjük.
A species intelligibilis továbbá a lélekben létező egyedi dolog, s csak annyiban univerzális,
amennyiben absztrakt, s ezért egyformán viszonyul a valóságosan létező dolgokhoz (lásd még
ehhez 3.5.5. és 3.9.3.4.).

       Ockham azonban úgy véli, hogy a gondolkodás aktusai tudatosak, s az értelem valamennyi
aktusa evidens módon ismert az értelem számára. Márpedig senki sem képes introspekcióval
olyasmit fölfedezni a gondolkodásában, mint a species intelligibilis, következésképpen a tapasztalat
azt mutatja, hogy nem létezik efféle. Ockham egyéb érveket is fölsorakoztat a species
intelligibilis ellen, s úgy gondolja, hogy a sikeres episztemológiai elméletnek nincs szüksége arra, hogy
efféle entitást feltételezzen. Ockham elemzése szerint ráadásul ahhoz, hogy a cselekvő értelem
előállítsa az univerzális fogalmat, az absztrakciós tevékenység alapjául szolgáló dolognak is
univerzálisnak kell lennie, ami viszont álláspontja szerint – mint láttuk – hamis.

      Az Ordinatio megírásának idején Ockham úgy gondolta, hogy az univerzális fogalom: fictum (a
„fingere” igéből, ami itt olyasmit jelent, hogy „megalkotni valaminek a mentális modelljét”). Az, amit
Ockham fictumnak hív, nem „szubjektív módon” létezik az elmében, ahogyan például egy tulajdonság
létezik a szubjektumában, hanem „objektív” létezéssel bír. Az „objektív” ebben az értelmezésben azt
jelenti, hogy a fictum a gondolkodás intencionális tárgya, és létezése pusztán abban áll, hogy
elgondoltatik. A fictumot az értelem alkotja meg a ténylegesen létező dolgok mintájára, méghozzá
absztrakció révén. A gondolkodás ezen elemzés szerint ténylegesen létező mentális aktusokból,
valamint – a fenti értelemben – objektív módon létező tárgyakból áll.

       Ockham több kortársa is a gondolkodás hasonló elemzését adta. Ockham fictum-elméletére
egyértelmű hatást gyakorolt Henricus de Harclay (3.8.3.), aki Ockham oxfordi tanulmányainak idején
az egyetem kancellárja volt, s Ockham – bár korlátozottan – ismerte a ferences Petrus Aureoli
álláspontját is, aki 1316-ban kommentálta Párizsban a Szentenciák négy könyvét. Petrus Aureoli
szerint az emberi megismerés legfontosabb sajátossága az intencionalitása. Petrus Aureoli az
illúzióargumentumok tradicionális példatára segítségével azt kívánta bizonyítani, hogy az, amire az
érzékelés és az értelem irányul, intencionális létező (esse intentionalis), objektív dolog (obiectivum;
lásd 3.8.2.).

      Ockham azonban egy idő után több okból sem volt elégedett a fictum-elmélettel, sem a
sajátjával, sem pedig másokéval (ahogyan ezt az Ordinatio szövegébe utólagosan beillesztett Aureoli-
kritikája    mutatja).     Fontos    szerepet   játszott álláspontja   módosulásában       ferences
rendtársának, Gualterus Chattonnak a bírálata. Ockham rájött, hogy egyrészt a ficta tulajdonságai és
a species intelligibilisek tulajdonságai között számos hasonlóság van, s ezért a fictum-elmélettel
szemben is fölvethetők olyan problémák, mint amilyeneket a species intelligibilisekkel szemben
fölvetett. Másrészt – ahogyan erre Walter Chatton bírálata is fölhívta a figyelmét – fölöslegesnek
tűnik föltételezni efféle fictumok létezését, amikor tudjuk, hogy rendelkezünk a gondolkodás
aktusaival.

      Ockham ezért módosította korábbi elméletét, s a fogalmakat a fictumok helyett a mentális
aktusokkal (intellectiones) azonosította. Ezek az értelem ténylegesen létező minőségei Ockham
szerint olyan akcidensek, amelyek a mentális szubsztanciában vannak. Miután ezek partikuláris
létezők, az univerzálék Ockham második elmélete szerint is – csakúgy, mint a fictum-elmélet
értelmében – partikuláris dolgok, jelen esetben partikuláris mentális aktusok. Ami a mentális nyelv
terminusaiként ezeket a mentális aktusokat univerzálissá teszi, az – ahogyan láttuk – a
szignifikációjuk. Az „ember” mentális terminus azért univerzálé, mert elsődlegesen és azonos módon
szignifikálja mindazon individuális létezőket, amelyeknek a természetes jele. Az „ember” – írott vagy
kimondott – konvencionális terminus pedig a mentális terminusnak alárendelt módon teszi ugyanezt,
ahogyan azt a korábbiakban láthattuk.

3.9.6. Intuitív megismerés – absztraktív megismerés
Ockham a megismerésnek a speciesen alapuló elméletét teljességgel elvetette, s olyan
episztemológiai elmélettel helyettesítette azt, amely az intuitív és az absztraktív megismerés
fogalmán alapult. A kétféle megismerés megkülönböztetése közvetlenül Duns Scotusra megy vissza,
bár – amint arra már utaltunk – korábbi gyökerei is vannak (lásd 3.7.4.). Ockham megítélése szerint
az intuitív és az absztraktív megismerés fogalmán alapuló elmélet ontológiai értelemben jóval
takarékosabb a species intelligibilisen alapuló teóriánál, ám legalább annyira hatékony. Minden efféle
esetben azonban a kevesebb entitást föltételező elméletet kell elfogadnunk Ockham szerint.

      Duns Scotus szerint az abszraktív megismerés (cognitio abstractiva) elvonatkoztat (absztrahál)
mindenféle létezéstől, az intuitív megismerés (cognitio intuitiva) tárgya pedig valamely létező és
jelenlévő dolog. Habár Ockham eltérően definiálja a megismerésnek ezt a két típusát, annyiban
egyetért Duns Scotusszal, hogy az intuitív megismerés tárgya egy létező és jelenlévő partikuláris
dolog, az absztraktív megismerés pedig elvonatkoztat a dolog létezésétől és nemlétezésétől
(Guillelmus de Ockham 1967: 31).

     Ockham az intuitív és az absztraktív megismerést is az értelem (vagy az érzékelőképesség)
apprehenzív aktusának (actus apprehensivus) tekintette. Mindkét megismerés individuális létezőkre
irányul Ockham szerint, ám az intuitív megismerés során ez a tárgy jelen van a megismerő számára,
az absztraktív megismerés során viszont nincs jelen. A két megismeréstípus oka is különböző, mivel
az intuitív megismerést a jelenlévő, aktuálisan létező dolog okozza, az absztraktív megismerés
azonban az a habitus, ami az intuitív megismerés során jön létre (Guillelmus de Ockham 1967: 61). Az
absztraktív ismerethez képest korábbi intuitív megismerés és az ennek során kialakuló habitus
lehetővé teszi a tárgy fölidézését akkor is, amikor az nincs jelen, s a tárgyra vonatkozó ilyen ismeret
az absztraktív ismeret.

      Az apprehenzív, a tárgyat közvetlenül megragadó értelmi aktusokat Ockham megkülönböztette
az ítéletalkotás aktusaitól (actus iudicativus). Az intutitív ismeret révén Ockham szerint az értelem
evidens, igaz és bizonyos ítéletet alkot egy kontingens tényállásról. Az intuitív ismeret a jelen idejű
kontingens igazságokhoz kapcsolódó evidens asszenzus oka Ockham szerint. Az absztraktív ismeret is
lehet evidens asszenzus oka, ám ez a megismert dolgokkal kapcsolatos szükségszerű igazságokhoz
kapcsolódik, és nem a jelen idejű kontingens igazságokhoz. Magától értetődő (per se nota) dolgokat
(ti. propozíciókat) azonban intuitív módon is megismerhetünk, amennyiben intuitív módon
megismerjük a terminusaikat. Következésképpen az absztraktív ismerethez hasonlóan az intuitív
ismeret is lehet szükségszerű igazságokhoz kapcsolódó evidens asszenzus oka. Az intuitív
megismerést tehát az különbözteti meg az absztraktívtól, hogy kontingens és szükségszerű
igazságokhoz kapcsolódó evidens asszenzus oka is lehet, míg az absztraktív megismerésről ez nem
igaz. Nem az különbözteti azonban meg őket, hogy különbözik a tárgyuk, mivel a tárgyuk – mint
láttuk – ugyanaz.

      Ockham szerint tehát a dolog, az intuitív ismeret és az evidens asszenzus oksági kapcsolatban
állnak egymással. Az intuitív ismeret oka az asszenzusnak, a ténylegesen létező és jelenlévő dolog
pedig az intuitív ismeret oka. Ockham szerint következésképpen minden olyan esetben, amikor
intuitív ismerettel rendelkezünk valamely ténylegesen létező és jelenlévő dologról, úgy kell ítélnünk,
hogy az adott dolog létezik. Minthogy az intuitív ismeret természetes kauzális kapcsolatok révén jön
létre, naturaliter loquendo egyáltalában nem lehetséges Ockham szerint, hogy létrejöjjön vagy
fönnmaradjon valamely dolog intuitív ismerete, ha maga a dolog nem létezik (Guillelmus de Ockham
1980: 606).

      A természetes megközelítés mellett azonban létezik az a megközelítés is, amely teológiai
alapelveken nyugszik. Ockham és a vele kortárs teológusok gyakran használják azt az alapelvet az
érveléseik során, hogy Isten – abszolút hatóképességénél (potentia absoluta) fogva – képes
mindannak megtételére, ami nem foglal magában ellentmondást. Ezen alapul az a másik teológiai
alapelv, hogy mindazt, amit Isten másodlagos okok közvetítésével hoz létre, közvetlenül, ezek nélkül
is képes létrehozni és fönntartani. E két alapelvre támaszkodva Ockham oly módon érvel, hogy Isten
létrehozhatja és fenntarthatja bennünk egy dolog intuitív ismeretét akkor is, ha maga a dolog nem
létezik. Ez azért lehetséges, mert az intuitív ismeret és a megismert dolog olyan önálló létezők,
amelyeknek az esetén nem vezet ellentmondáshoz, ha az egyik létezik, a másik pedig nem. Az intuitív
ismeret természetes okának nemlétezéséből azonban – a második teológiai alapelvet figyelembe
véve – nem következik az, hogy ne létezhetnék maga az ismeret, hiszen Isten helyettesítheti a
másodlagos okokat.

      Ockham érvelése nyomán hosszú vita bontakozott ki az irodalomban, hogy az említett érvelés –
akár Ockham intenciójától függetlenül – tekinthető-e a külvilág tárgyaival kapcsolatos szkeptikus
argumentációnak, vagy sem. Mindenképpen az Ockhamnek tulajdonított antiszkeptikus álláspontot
erősíti az, hogy Ockham kiemeli: valamely nem létező dolog intuitív ismerete (ami egyedül isteni
beavatkozás folytán lehetséges) evidens és igaz állításhoz vezet, tudniillik ahhoz, hogy az adott dolog
nem létezik. Ockham számára annak a problémának a megválaszolása sem jelent különösebb
nehézséget, hogy miként lehet egy és ugyanazon intuitív ismeret egymásnak ellentmondó
kijelentések oka. Nem lehetetlen ugyanis, hogy valaminek a részleges oka (ti. az intuitív ismeret) – ha
önmagában áll – ellentétes hatást gyakoroljon, mint a másik részleges okkal együtt, vagyis hogy egy
és ugyanazon intuitív ismeret ellentmondó állításokhoz vezessen akkor, ha létezik a dolog, valamint
akkor, ha nem létezik.

      Ockham számára sokkal inkább az jelenthetett nehézséget, hogy – ahogyan Walter Chatton
egyik ellenérvéből is láthatjuk – az említett álláspont éppenséggel annak a lehetőségét látszik kizárni,
hogy tévedhetünk, amennyiben Isten úgy dönt, hogy megtéveszt bennünket, hiszen Ockham szerint
az intuitív ismeret minden esetben tévedhetetlen, evidens asszenzust eredményez, akkor is, ha
létezik az intuitív ismeret tárgya, s akkor is, ha nem.

      Ockham Chatton ellenvetésére adott válasza jelenleg is értelmezési vitákra ad okot. Egy
lehetséges interpretáció az, hogy Ockham úgy vélte, hogy az intuitív ismeret (illetve az általa
létrehozott kontingens kijelentés és az ehhez kapcsolódó evidens asszenzus) tévedhetetlen, nem
lehetetlen mindazonáltal, hogy Isten létrehozzon bennünk egy actus creditivust, a hivésnek egy
aktusát, s ennek révén olyan propozíció elfogadására indítson bennünket, amely hamis. Ebben az
esetben azonban Ockham szerint a propozíciót nem intuitív ismeret hozza létre, s a propozícióhoz
kapcsolódó asszenzus (ti. az említett actus creditivus) nem evidens (Boehner, 1943: 234–235; Adams
1970: 394; Adams 1987: 588–602). Az intuitív ismeret tévedhetetlenségét azonban egy másik olvasat
szerint nem támasztják alá az Ockham-szövegek, ahogyan azt sem, hogy az absztraktív ismeret
természeténél fogva olyan, hogy téves ítélet oka lehet (Karger 1999).
3.10. Ockham kortársai. Késő középkori filozófia
3.10.1. Gualterus Chatton (Walter Chatton; 1285 körül–1343)

3.10.2. Adamus Goddamus (Adam Wodeham; 1295 körül–1358)

3.10.3. Robert Holcot (1290 körül–1349)

3.10.4. Gualterus Burlaeus (Walter Burley; 1275 körül–1344/5)

3.10.5. Oxford és Párizs a 14. század első felében

3.10.6. Ockham-recepció Párizsban

3.10.7. Johannes Buridanus (1295/1300–1358/61)

3.10.8. Az angol teológia Párizsban és Oxfordban a 14. század második felében

3.10.9. Buridanizmus a közép-európai egyetemeken. Via antiqua és via moderna, realizmus és
nominalizmus

3.10.1. Gualterus Chatton (Walter Chatton; 1285 körül–1343)
Walter Chatton a northumbriai grófság területén született. Fiatalon lépett be a ferences rendbe,
1307-ben avatták szubdiakónussá. 1330-ban rendes teológus magiszter lett Oxfordban. Lehetséges,
hogy Ockhammel egy időben tanult Oxfordban teológiát. 1321–1323 között valószínűleg Londonban
tartott Szentencia-kommentárokat, ezek írásos változata az ún. Reportatio. Későbbi Szentencia-
kommentárjának (Lectura) csak az első része maradt fönn töredékesen, ez valószínűleg a
magisztériumát megelőzően vagy annak ideje alatt Oxfordban keletkezett (Gál 1974: 54*–
56*; Courtenay 1978: 69–71). 1333–1343 között (XII. Benedek és VI. Kelemen pápák pontifikátusa
alatt) Avignonban tartózkodott, ahol a domonkos Thomas Waleys és Durandus de S. Porciano
írásainak vizsgálatával foglalkozott. VI. Benedek kinevezte a walesi St. Asaph püspökévé, ám mielőtt
elfoglalhatta volna a püspöki széket, meghalt.

     Walter Chatton legfontosabb kortárs ellenfele Ockham volt, ám számos kérdésben bírálta
Richard Campsallt és Petrus Aureolit, s több kérdésben szemben állt Adam de Wodehammal is.
Walter Chatton önálló gondolkodó volt, ám például a principium individuationis, a létezés
univocitása, az intuitív és az absztraktív megismerés kapcsán Duns Scotust követte.

     Walter Chatton érvelt Aureoli esse obiectivum, valamint Ockham fictum-elmélete ellen, aminek
hatására Ockham módosította a problémával kapcsolatos álláspontját (lásd 3.9.5.). Aureolival
szemben azt az álláspontot képviselte, hogy nem lehetséges intuitív ismeret nem létező dolgokról. Ha
ez lehetséges volna, írja Chatton, akkor „eltűnnék minden bizonyosságunk” (Chatton 1989: 89).
Chatton továbbá részletesen érvelt Richard Campsall álláspontjával szemben is, amelynek
értelmében az intuitív és az absztraktív megismerés valóságosan nem különböznek egymástól.
Chatton nem fogadta el Campsall és Ockham értelmezését az egyszerű szuppozícióval, valamint a
Szentháromságot illető paralogizmusokkal kapcsolatban sem (lásd 3.8.4., 3.9.3.4.), továbbá azt sem,
hogy a tudomány és a hit tárgya a mentális propozíció (lásd alább).
     Chatton úgy gondolta, hogy a (szenzibilis és intelligibilis) species feltételezése elengedhetetlen a
konzisztens episztemológiai elmélethez (Tachau 1988: 202). Ockham eliminatív stratégiájával
szemben érvelt a mennyiség és a reláció kategóriáinak valóságos volta mellett.

      Chatton saját alapelvet dolgozott ki (regula mea), amelyet föltehetőleg a redukcionista
ontológiákkal szemben kívánt alkalmazni. Ennek értelmében „ha három dolog nem elegendő egy
olyan állító kijelentés igazolásához, amely a dolgokról szól, akkor föl kell vennünk egy negyediket és
így tovább”. Hasonló szövegeket olvashatunk kortárs logikai traktátusokban is. Az elvet – Ockhammel
folytatott permanens vitája előrehaladtával – Chatton pontosította, és adott egy szabályt arra, hogy a
fenti elvben mit kell értenünk elegendő számú dolgon. Chatton szerint abban az esetben nem
tételezünk föl elegendő számú létezőt egy állító kijelentés igazolása során, ha az adott számú létező
feltételezése esetén nem ellentmondásos az állító kijelentés hamissága, azaz lehetséges, hogy az
igazolni kívánt kijelentés az adott számú létező mellett hamis legyen (Maurer 1984: 464).

      A redukcionista ontológiák ettől eltérő elve azonban jelentősen nem különbözik a Chatton-féle
elvtől. A redukcionista elvet gyakran „Ockham borotvájának” nevezik, noha számos más középkori
szerzőnél (pl. Robertus Grosseteste, Aquinói Tamás) is megtalálható (Maurer 1978: 427–428). Az elv
– Ockham egyik megfogalmazásában – úgy hangzik, hogy „amikor egy állítást igazolunk a dolgokról,
fölösleges több dolgot feltételeznünk, ha kevesebb is elegendő” (Quodl. VII, q. 8, Guillelmus de
Ockham 1980: 727). A Chatton-féle alapelv ennek egyáltalán nem mond ellent, csak a dolog másik
aspektusát emeli ki. Chatton alapelve ugyanis azt mondja, hogy legalább annyi dolgot kell
feltételeznünk, amennyi elegendő ahhoz, hogy igazolni tudjuk az állításunkat, s megadja azt a
kritériumot, amelynek segítségével szerinte meg tudjuk mondani, mit jelent az elégséges számú
dolog. Vagyis a borotva hasonlatnál maradva: az Ockham hátizsákjába becsempészett borotva arra
szolgál, hogy ott vágjuk le a szakállunkat, ahol már semmi szükség arra, hogy hosszabbra nőjön, a
Chatton-féle szakállnövesztő szer viszont garantálni kívánja, hogy legalább annyira megnőjön a
szakállunk, mint amennyire Ockham borotvájával levágnánk.

3.10.2. Adamus Goddamus (Adam Wodeham; 1295 körül–1358)
Adam Wodeham Ockham tanítványa volt. Azt követően, hogy Ockham Avignonba ment, Adam
gondozta a műveit. A középkori források Wodehamnek a középkori gondolkodásra gyakorolt hatását
Duns Scotuséhoz és Ockhaméhez mérik. John Major 1512-ben írt Wodeham-életrajza óta többször is
megjelent az a vélemény, hogy Wodeham – mint filozófus és teológus – felülmúlta Ockhamet, lévén
szubtilisebb gondolkodó nála (Wood 2003: 77). Azt, hogy Ockhamet általában jelentősebb
filozófusnak tartják Wodehamnél, John Major egyszerűen Ockham legfontosabb politikai műve,
a Dialogus sikerének tudta be (De vita Adae, idézi Wood 1990: 7*).

      Adam Londonban filozófiát tanult Ockhamtől, s a teológiai tanulmányait is itt kezdte meg
Walter Chatton alatt. Ez akkor történt, amikor Chatton baccalaureusként a Szentencia-kommentárjait
tartotta (1321–1323). Wodeham Chatton Szentencia-kommentárjáról reportatiót készített
(lehetséges, hogy ez az előadások hivatalos reportatiója), és ezt megmutatta Ockhamnek. A Chatton
előadásait hallgató Wodeham számos ellenvetést tett, főként az arisztotelészi filozófiával
kapcsolatban, amit Ockhammel együtt tanulmányozhatott ebben az időben. Miután mindhárom
szerző nagy valószínűséggel ugyanazon a helyen tartózkodott 1321 és 1324 között, lehetőségük volt
egymás álláspontjának közvetlen megismerésére (Gál 1974: 47–56; Courtenay 1978: 162–
164; Etzkorn 2003: 674).

    Wodeham eltérő módon ítélte meg Ockhamet és Chattont. Chatton szerinte rossz logikus, és az
Ockham-bírálatát (amelynek során megpróbálja leplezni, hogy maga is sokat köszönhet Ockhamnek)
a rosszindulat és nem az igazság megismerésének a vágya motiválja (Wood 1990: 15*; Adam de
Wodeham 1990a: 150). Arra a felvetésre, hogy a Chatton előadásairól készített reportatiója nem adja
vissza hűségesen az elhangzottakat, Wodeham azt válaszolja, hogy ez annyiban igaz, amennyiben
haszontalan és terméketlen Chatton előadásait lejegyezni. Chatton egyébként Wodeham
beszámolója szerint olyan módon sulykolta a hallgatóságába a téziseit, hogy ha lenne bármi azokban,
ami érthető, akkor mindannyian egészen bizonyosan megértenék (Wood 1990: 13*; Adam de
Wodeham 1990b: 261). Wodeham kizárólag Chatton esetében szarkasztikus, egyébként óvatos és
mértéktartó szerző, jellemzően szubtilis és kiegyensúlyozott elemzéseket nyújt. Ockhamet –
Chattonnal szemben – jó logikusnak és konzisztens gondolkodónak tartotta, és még akkor is
respektussal kezelte, ha – ahogyan ez számos kérdésben történt – nem értett egyet vele.

      Miután Ockham 1324-ben Avignonba utazott, Wodeham folytatta teológiai tanulmányait. 1326–
1329 között Oxfordban volt, ahol valószínűleg Richardus Fitzralph (1300 körül–1360) előadásait
hallgatta. Fitzralph később az oxfordi egyetem kancellárja lett (1332–1334), majd Armagh érseke
(1346), rendkívül nagyhatású szerző mind Oxfordban, mind pedig Párizsban. Wodeham 1332–1334
között Oxfordban tartott Szentencia-előadásaiban ő az egyik legtöbbet hivatkozott kortárs szerző
(„modernus”). Wodeham kitűnően ismerte Fitzralph Szentencia-kommentárja szövegét a szerkesztés
különböző fázisaiban, s lehetséges, hogy bírálatának szerepe volt Fitzralph nézeteinek alakulásában
(Courtenay 1978: 75–79).

      Mielőtt azonban a szélesebb egyetemi hallgatóságnak szánt oxfordi előadásaira sor került volna,
Wodeham két ízben is tartott Szentencia-kommentárokat. Először Londonban (ezeknek a szövege
nem maradt fenn), másodszor pedig Norwichban, mindkét esetben ferences hallgatóság számára. A
norwichi előadások (1329–1332) szövege az ún. Lectura secunda („Második előadássorozat”).
Wadding – valószínűleg középkori források alapján, jelezni kívánva Wodeham népszerűségét – azt
írja, hogy Adam előadásait „csaknem végtelen számú ember látogatta” (scholam eius infinita
propemodum hominum multitudo frequentavit; Wadding 1931, VI: 388–389).

     Wodeham legnagyobb hatású műve, az oxfordi Szentencia-kommentár nyomtatásban először
1512-ben jelent meg John Major kiadásában. A szöveg alapja Henricus Tottingnak (1330 körül–1397),
az 1380-as évek egyik jelentős teológusának az oxfordi előadások tömörebb változatát
nyújtó Abbreviatiója volt. A Lectura secundát (Prologus, Dist. I–XXVI) 1990-ben publikálták. Modern
kiadásban hozzáférhető továbbá Wodeham Tractatus de indivisibilibus (Értekezés a föloszthatatlan
dolgokról) című írása.

     Wodeham viszonya a középkori filozófiai és teológiai tradícióhoz sajátos. A Petrus Lombardus és
a 13. század végén működő szerzők (Henricus Gandavensis, Johannes Duns Scotus) közötti időszak
gondolkodóira ugyanis nagyon ritkán utal. Ennek bizonyosan nem az az oka, hogy ne ismerte volna
őket. A korábbi középkori szerzők közül Anzelm különösen fontos forrás volt Wodeham számára. A
későbbiek közül Duns Scotus műveit – eredeti kéziratok alapján – a kortársainál jobban ismerte, s
több alkalommal is korrigálta Ockham vagy Chatton szerinte elhibázott Duns Scotus-interpretációját
(Wood 1990: 11*). Annak ellenére azonban, hogy a „mi doktorunknak” (Doctor noster) nevezi Duns
Scotust, és nagy respektussal viseltetik iránta, nem tekinthető a követőjének. Jelentős hatást
gyakorolt továbbá Wodehamre Petrus Aureoli, akinek a téziseit általában nem fogadta el, annak
ellenére, hogy Aureoli szerinte általában kitűnően argumentál.

     Wodehamet – Robert Holcottal együtt – sokáig Ockham követőjének tekintették. Wodeham
azonban – és ez a kortársai többségére is jellemző volt – általában nem azonosult más (akár
autoritatív) szerzők álláspontjával alapos, kritikai vizsgálódások nélkül. Ockham sem jelentett kivételt,
annak ellenére, hogy Wodeham elfogadta Ockham álláspontját a mennyiség és a mozgás
kategóriájával kapcsolatban, elfogadta az egyszerű szuppozíció ockhami meghatározását, egyetértett
azzal, hogy az univerzálék mentális aktusok, s hasonló álláspontot képviselt Ockhammel bizonyos
teológiai kérdésekben (Courtenay 1987b: 103). A nézeteik megegyeztek a kontinuum problémájával
kapcsolatban is, bár Wodeham egy megjegyzése érdekes módon arra utal, hogy a kontinuum
végtelen oszthatóságának tézisét alátámasztó argumentumokat Ockham éppenséggel tőle vette át
(Adam de Wodeham 1988: 14; 132).

      Adam Wodeham azonban nem értett egyet – többek között – az intuitív és absztraktív
megismerés ockhami meghatározásával, a species ockhami eliminációjával, tagadta a szubsztanciális
formák pluralitásának (nem pusztán Ockham, hanem a ferencesek által is) széles körben elfogadott
tézisét és egyéb, Ockham által képviselt álláspontokat (Courtenay 1987b: 104–105).

       Ezek között szerepelt Ockhamnek a tudás és a hit tárgyával kapcsolatos tézise is. Ockham
a fictum-elmélet idején és azt követően is (lásd 3.9.5.) úgy gondolta, hogy a tudás és a hit olyan
asszenzív mentális aktusok („actus iudicativus”, „actus assentiendi”, „assensus”; lásd pl. Ockham,
Scriptum, Liber I, q. 1., art. 1), amelyeknek a mentális állítás (az alábbiakban egyszerűen: állítás) a
tárgya. Ez a tézis mást jelentett akkor, amikor Ockham úgy vélte, hogy ezek a mentális állítások az
elme által megalkotott objektív létezőkből állnak, és mást akkor, amikor úgy gondolta, hogy ezeknek
az állításoknak a terminusai maguk is mentális aktusok. Függetlenül azonban attól, hogy Ockham
képes volt-e konzisztens módon képviselni a tudás és a hit tárgyával kapcsolatos tézisét a mentális
állítások terminusait a mentális aktusokkal azonosító elmélettel együtt (Karger 1995: 173–
183; Panaccio 1991), ezt a tézist mind Walter Chatton, mind pedig Adam Wodeham bírálta.

      Walter Chatton álláspontja szerint az értelem abban az esetben is képes
egyetértésre (assentire), ha olyan mentális állítást formál, amelyet egyáltalában nem fog föl (omni
apprehensione circumscripta). Ha azonban az adott állítást egyáltalán nem fogja föl, akkor nem igaz
az, hogy egyetért ezzel az állítással. Ennélfogva azonban az említett állítás nem az egyetértés tárgya,
még ha az oka is annak. Ha azonban az egyetértés tárgya nem az állítás, akkor nem lehet más Chatton
szerint, mint az a dolog vagy azok a dolgok, amely vagy amelyek az állítás szignifikátuma(i).

      Chatton szerint mind a tudás, mind pedig a hit köréből vehetünk példákat annak
alátámasztására, hogy az értelem akkor is képes az egyetértésre (azaz képes tudni vagy hinni
valamit), ha nem fogja föl azt a mentális állítást, amelyet megformál. A bizonyító szillogizmus
konklúziójával például akkor is egyetértünk, ha nem fogjuk föl a premisszákat és a konklúziót, mert az
egyetértést a bizonyítás maga okozza. Vagy: bár az értelem nem fogja föl „az Isten három és egy”
hittételt, „az akarat parancsa” mégis rávehet bennünket arra, hogy egyetértsünk vele ( Chatton 1989:
21).

      Chatton további ellenvetései között van olyan, amely az unitas nominisszal, a név egységével
kapcsolatos 12. századi vitához kapcsolódik (lásd 3.4.2.). A különböző propozicionális formában
megjelenő („Isten megtestesül majd”; „Isten megtestesült”) hittartalmak azonosságát Chatton szerint
kizárólag az biztosíthatja, ha a hitaktus (actus credendi) közvetlen objektuma az az elmén kívül létező
dolog (res extra) vagy azok az elmén kívül létező dolgok (ha több ilyen dolog is van), amelyek a
hittartalmat kifejező állítás szignifikátumai. Ha ugyanis a hit tárgya az állítás maga, akkor az Isten
megtestesülésére vonatkozó, ám az Isten megtestesülését megelőző hit lényegénél fogva
különbözik (alterius rationis) az Isten megtestesülésére vonatkozó, ám az Isten megtestesülését
követő hittől, ami Chatton számára elfogadhatatlan (Chatton 1989: 29–30).

      Ockham Chatton ellenvetéseire azt válaszolta, hogy valóságosan létező objektumok – sem a
tudás, sem pedig a hit esetében – nem lehetnek az egyetértés tárgyai. Semmi értelme sincs ugyanis
azt állítani, hogy az egyetértésem tárgya ez a kő vagy ez a tehén (nihil est dictu quod assentio lapidi
vel bovi; Quodl. IV, q. 16; Guillelmus de Ockham 1980: 380). Abban az esetben, amikor azt állítjuk,
hogy „az Isten három és egy”, Ockham szerint „tulajdonképpeni értelemben” (de virtute
sermonis) semmivel sem értünk egyet, mivel az egyetértésünk tárgya pusztán az, hogy így és így áll a
dolog, ám nem az állítás és nem is Isten. Hasonló a helyzet „az Isten nem azonos a Gonosszal”
állítással, amellyel nyilvánvalóan egyetértünk, ám ez nem jelenti azt, hogy egyetértünk Istennel vagy
egyetértünk a Gonosszal. Tulajdonképpeni értelemben vett egyetértésről Ockham szerint azoknak az
aktusoknak az esetében beszélhetünk, amelyek ténylegesen vonatkoznak valamire. Ezek nevezhetők
tulajdonképpeni értelemben az egyetértés vagy a tudás aktusainak, mivel csakis ezekről állíthatjuk
azt, hogy általuk tudunk valamit. Ez a valami Ockham szerint azonban nem lehet más, mint az
állítás (complexum) (vö. Quodl III, 8 és IV, 16).

      A hittartalmak azonosságára vonatkozó ellenvetés Ockham szerint kizárólag a tanulás révén
elsajátított hitre (fides adquisita) áll, amely időben változhat, ám nem vonatkozik a kegyelem által
elnyert hitre (fides infusa).

      Adam Wodeham sem Walter Chattonnal, sem pedig Ockhammel nem értett egyet a tudás és a
hit tárgyával kapcsolatban, bár osztotta alapvető előfeltevéseiket. Ezek – mint láthattuk – a
következők voltak: a tudás és a hit olyan mentális aktusok, amelyek az egyetértés aktusaival
azonosak,     ezeknek    az   aktusoknak      oka    van     és   olyan   tárgya,   amelynek    a
fölfogása (apprehensio) különbözik az egyetértés aktusától (Nuchelmans 1980; Karger 1995: 188).

      Chatton álláspontjával kapcsolatban számos probléma van Wodeham szerint. Az egyik az, hogy
az állítások gyakran aktuálisan nem létező dolgokra vonatkoznak (pl. „az Antikrisztus lelke létezni
fog”). Chatton tézise szerint azonban az efféle állítások esetén „a tiszta semmivel” kellene
egyetértenünk, ami azonban nem lehetséges, hiszen senki sem hihet abban, ami nincs, vagy adhatja
hozzájárulását ahhoz, ami nem létezik (Adam de Wodeham 1990a: 183).

      Továbbá „a Gonosz azonos a Gonosszal” állítással éppen úgy egyetértünk, mint „az Isten három
és egy” állítással. Ez azt jelenti, hogy ugyanolyan mértékben hiszünk abban, hogy a két állítás igaz. Ha
azonban elfogadjuk Chatton tézisét, akkor ebből az következik, hogy valójában éppen úgy
egyetértünk a Gonosszal, mint Istennel, vagy másként: éppen annyira hiszünk a Gonoszban, mint
Istenben. Sőt, a helyzet Wodeham szerint még ennél is rosszabb, mivel ha az „Isten nem azonos
Istennel” állítást nézzük, és – ahogyan az nyilvánvaló módon történik – nem értünk egyet vele (nem
hisszük el), akkor Chatton elmélete szerint Isten az, akivel nem értünk egyet és akiben nem hiszünk,
miközben a Gonoszban – a Gonosz önazonosságát kifejező állítást alapul véve – hiszünk és
egyetértünk vele. Hasonlóképpen azt is be lehet bizonyítani Wodeham szerint, hogy – Chatton tézisét
elfogadva – egyidejűleg egyetértünk és nem értünk egyet ugyanazzal. Ha ugyanis megformáljuk azt a
két állítást, hogy „Isten azonos Istennel” és „Isten nem azonos Istennel”, akkor az elsővel nyilvánvaló
módon egyetértünk, a másodikkal azonban nem. Ha azonban az egyetértésünk tárgya nem az állítás,
hanem a szubjektumterminus szignifikátuma, azaz Isten, akkor egyidejűleg egyetértünk és nem
értünk egyet Istennel, ami lehetetlen.

     Wodeham szerint Chatton elmélete a hittartalmak azonosságának problémáját sem képes
megoldani. Chatton ugyanis nem egyszerűen azt állítja, hogy az elmén kívül ténylegesen létező dolog
biztosítja ezt az azonosságot, hanem egyúttal tagadja, hogy pl. az Isten megtestesülésére vonatkozó
különböző idejű állítások különböző hitaktusokat hoznak létre. Ezt azon az alapon teszi, hogy a létige,
amely (a latin állítások esetén) ezen állítások különbözőségét adja, álláspontja szerint nem tölt be
olyan szemantikai funkciót, ami lényegileg különbözővé tenné ezeket az állításokat. Ha azonban ezek
nem különböznek lényegileg, akkor a hozzájuk kapcsolódó hitaktusok sem különböznek lényegileg
(Chatton 1989: 32 és 44).
       Wodeham álláspontja szerint azonban nem lehetséges, hogy a létige semmiféle szemantikai
funkcióval ne rendelkezzék, mivel ha ez így lenne, akkor semmilyen szerepet nem töltene be a
nyelvben, és a használata teljességgel fölösleges volna. Bárhogyan értelmezzük is azonban a kopula
szignifikációjának módját, az bizonyos, hogy ha van szemantikai funkciója a kopulának, akkor a
kopulát tartalmazó állítás szignifikátuma olyasvalami, ami nem azonos a szubjektumterminus vagy a
predikátumterminus szignifikátumával. Ezért a kopula megváltozása már önmagában is elegendő
ahhoz (azonos szubjektum- és a predikátumterminus mellett), hogy valamely egyetértésünkkel bíró
állítást olyan állítássá tegyen, amivel nem értünk egyet (Adam de Wodeham 1990a: 185).

      A fentiek alapján Wodeham szerint a tudás és a hit tárgya nem azonos az állítás szubjektum-
vagy predikátumterminusának a szignifikátumával, az elmén kívül létező dologgal. Nem azonos
azonban a mentális állítással sem, ahogyan Ockham gondolta. Wodeham ugyanis – ahogyan az
Arisztotelész Második analitikáját ismerő valamennyi középkori szerző – úgy gondolta, hogy tudásra
szert tenni valamivel kapcsolatban azt jelenti, hogy megismerjük az adott dolog okát, és tudjuk, hogy
az adott dolog nem lehet másként, mint ahogyan van. A mentális állítás azonban nem oka a
megismerni kívánt dolognak, s a mentális állítás megismerése nem vezet ahhoz a tudáshoz, hogy az
adott dolog nem lehet másként, mint ahogyan van. A tapasztalat ezenkívül azt mutatja Wodeham
szerint, hogy gyakran nem az állítással, hanem azzal értünk egyet, hogy „így és így áll a dolog a
valóságban” (sic esse a parte rei). Ha egyetértek azzal, hogy a könyv olvasója most a könyv előtt ül,
akkor azzal értek egyet, hogy ténylegesen így áll a dolog, és nem egy állítással (Adam de Wodeham
1990a: 186).

       A tudás és a hit tárgya Wodeham szerint ennélfogva nem az elmén kívül létező dolog, és nem is
a mentális állítás. A tudás és a hit közvetlen tárgya az, amit Wodeham az állítás teljes
szignifikátumának (significatum totale) nevez. Ez a szignifikátum „az, hogy így áll vagy nem így áll a
dolog: ahogyan azt az állítás is jelöli” (sic esse vel sic non esse sicut per propositionem
denotatur). Ennek megfelelően „az ember fehér” állítás szignifikátuma az a tényállás, hogy az ember
fehér, „az ember nem szamár” állítás szignifikátuma pedig az a tényállás, hogy az ember nem szamár.
Ezek a tényállások alkotják az ember fehérségére és az ember nem szamár voltára vonatkozó
tudásunk teljes tárgyát. Ezeket a tényállásokat inkomplex kifejezésekkel nem jelölhetjük, csak
állításokkal. Azt, hogy így áll vagy nem így áll a dolog ezért Wodeham olyasminek nevezi, ami
állítással jelölhető meg (significabile per complexum).

       A tudás tárgya prioritással rendelkezik a tudás asszenzív aktusához és az azt kifejező nyelvi
formához képest. Az, hogy „így és így áll a dolog a valóságban” vagy „nem így áll a dolog” (sic non
esse) független a lélek tevékenységétől és mindenfajta jelöléstől. Ha „egyáltalában nem léteznék
egyetlen állítás sem, attól még úgy állna a dolog, hogy az ember nem szamár”. Wodeham
hangsúlyozza, hogy kizárólag abban az esetben van értelme föltenni a kérdést, hogy pl. a következő
kifejezés: „az, hogy az ember állat” (hominem esse animal) összetett vagy összetétel nélküli kifejezés-
e, ha ez a kifejezés az állítás dictumára referál (materiális vagy egyszerű szuppozícióban). Az állítás
dictumának (dictum propositionis) Wodeham Ockhamhez kapcsolódva azokat az accusativus cum
infinitivo szerkezeteket nevezi, amelyek a mondat tárgyát vagy alanyát fejezik ki. Ha a fenti kifejezés
nem erre referál, akkor a szignifikátuma nyilvánvaló módon nem állítás, és nem is inkomplex kifejezés
(vö. Adam de Wodeham 1990a: 192–194; a dictum propositionishoz lásd még 3.3.5.3.).

      Wodeham a Lecturában fölveti azt a triviálisnak tűnő kérdést, hogy valójában mi is az állítás
teljes szignifikátuma. Szerinte az az elemzés, amely abból indul ki, hogy az állítás teljes szignifikátuma
„vagy valami, vagy pedig semmi” (aut est aliquid aut nihil) alapvetően elhibázott. Ez ugyanis olyan,
mintha megkérdeznénk, hogy a nép vajon ember-e vagy pedig nem ember. A kérdés (és – ahogyan
azt Wodeham hangúlyozza – az összes hasonló kérdés) hamis előfeltevésre épül, s ha valaki a
kérdésre e hamis előfeltevés által felkínált alternatíva szerint válaszol, akkor kategóriahibát követ el.
A nép ugyanis nem ember, és nem is nem ember, hanem az emberek sokaságával azonos (neutrum
est dandum, sed quod non est homo sed homines). Az állítás teljes szignifikátumáról
következésképpen sem azt nem állíthatjuk, hogy valami, sem pedig azt, hogy semmi, hanem csak azt,
hogy nem valami. Ez azonban gyenge válasznak tűnik, Wodeham ezért hozzáfűzi, hogy
„mindazonáltal valamivel pontosabban” (magis tamen proprie) azt mondhatjuk, hogy „az, hogy az
ember állat” nem „valami”, hanem „valaminek a fennállása” (non est ‘quid’, sed ‘esse
quid’). Valaminek a fennállása azonban teljességgel független attól, hogy léteznek-e propozíciók, s
következésképpen attól is, hogy milyen fogalmak segítségével próbáljuk jelölni (Adam de Wodeham
1990a: 195).

3.10.3. Robert Holcot (1290 körül–1349)
Robert Holcot domonkos szerzetes volt. Northamptonban lépett be a rendbe, s 1326 körül Oxfordba
ment. Valószínűleg 1331–1333 között tartotta a Szentencia-kommentárjait, az 1333–34-es tanévben
pedig baccalaureus biblicusként működött, és quodlibet disputákon vett részt. A Szentencia-
kommentárjának írott változatát 1336 körül fejezte be.

      Robert Holcot klasszikus műveltsége a kor mércéjével mérve nagyon széles körű volt (Smalley
1956: 34 skk). Holcot Richard de Bury köréhez tartozott, s a püspök híres művét, a Philobiblont több
kézirat is Robert Holcotnak tulajdonította (Smalley 1956: 8–9; Oberman 1962: 318). A Bölcsesség
könyvéhez írott kommentárja igazi középkori bestseller volt, rendkívül nagy számú kézirata maradt
fönn a 14–15. századból. A Szentencia-kommentárja népszerűségét mutatja, hogy több kéziratát
ismerjük, mint Gregorius Ariminensis vagy Ockham Szentencia-kommentárjának (Tachau 1995: 2–3).

     Robert Holcot nagyjából egy időben volt baccalaureus Oxfordban Adam Wodehammal, Thomas
Bradwardine-nal és Richard Kilvingtonnal, méghozzá Richard Fitzralph magisztériuma és
kancellársága idején (Tachau 1995: 3–27). Holcot ebben az időben episztemológiai disputát folytatott
egy rendtársával, amelyet Sex articuli, illetve Conferentiae címen publikáltak. A vitapartnere William
Crathorn volt (Schepers 1970; Schepers 1972; Hoffmann 1993).

      Robert Holcotot sokáig „ockhamistának” tartották. Holcot azonban azt követően érkezett
Oxfordba, hogy Ockham elhagyta azt, és soha nem volt Ockham tanítványa. Ugyan jó néhány olyan
redukcionista ontológiai előfeltevést osztott, amelyekről úgy tudjuk, hogy Ockham előfeltevései
voltak (hacsak nem maga Ockham is pusztán osztotta őket), s más kérdésekben is megegyezett az
álláspontja Ockhamével (például Isten létezésének bizonyíthatatlansága vagy az isteni
parancsolatokon nyugvó etika alapelvei), mégis számos fontos filozófiai és teológiai kérdésben
szemben állt Ockhammel. Holcot bírálta például Ockhamet és Chattont a tudás és a hit tárgyának
problémája kapcsán (bár álláspontja Ockhaméhez állt közelebb), az intuitív és absztraktív megismerés
viszonyának kérdésében Richard Campsallt és John of Rodingtont követte (lásd 3.8.4.), s amellett
érvelt, hogy mind a szenzibilis, mind pedig az intelligibilis species szükséges a természetes
megismeréshez (Tachau 1988: 244–255). Nem értett egyet továbbá Ockhammel az élvezet és a
használat ágostoni fogalmainak értelmezésével kapcsolatban, s eltérően értelmezte Isten abszolút és
rendezett hatóképességének a 14. századi teológiában széles körben használt axiómáját.

3.10.4. Gualterus Burlaeus (Walter Burley; 1275 körül–1344/5)
Walter Burley rendkívül termékeny szerző volt. Annak ellenére, hogy Párizsban tartott Szentencia-
kommentárjainak írásos változata jelenlegi ismereteink szerint nem maradt fenn, mintegy ötven
művét ismerjük, némelyiket több verzióban is (Weisheipl 1969: 185–208).
      Burley Yorkshire területén született 1275-ben. 1294-től Oxfordban tanult. 1301-ben már artes
magiszter, 1305-től a Merton College tagja. Hosszú oxfordi artes magisztériuma egészen 1310-ig
tartott, amikor Párizsba ment.

     Oxfordi artes magiszterként Burley számos Arisztotelész-kommentárt írt, amelyek azonban nem
váltak széles körben ismertté. A későbbiekben átdolgozta és kiegészítette közülük azokat, amelyek a
fontosabb Arisztotelész-művekhez készültek. Ezek az érett időszakában készült kommentárok (s
közülük is elsősorban a logikaiak és a természetfilozófiaiak) a 14–15. században nagyon népszerűek
voltak az európai egyetemeken (Weisheipl 1968: 175).

      Walter Burley artes magiszterként önálló traktátusokat is készített. Ezek közül hat logikai
értekezésről feltételezik, hogy Burley 1302-es logika-kurzusának az anyagát képezik (De Rijk 1985:
23). Az első az a szuppozíciókról írt traktátus, amelynek egyes részeit Ockham – helyenként csaknem
szó szerint – átvette a Summa logicae-ben (Brown 1972: 23; 27).

     Ockham eljárása egyáltalán nem meglepő, s nem számított kivételes esetnek a plágium mai
fogalmát nem ismerő középkorban. Maga Walter Burley is különböző szövegek alapján írta a
kommentárjait. Ezek között saját, korábbi írásai, de mások (így Aquinói Tamás vagy éppen Ockham)
szövegei is szerepeltek (Ottmann–Wood 1999: 2).

      Burley nagyjából ugyanabban az időben kezdte meg a teológiai tanulmányait, mint Ockham, ám
nem Oxfordban, hanem Párizsban. 1324-ben szerezte meg a teológiai magiszteri fokozatot. Ezt
megelőzően (ám a Szentencia-kommentárjai után) keletkezett a Tractatus primus (Első értekezés)
címen ismert írása, amely bizonyos – a Szentencia-kommentárjának negyedik részével kapcsolatban
fölvetett – problémákra adott válaszait tartalmazza (Ottmann–Wood 1999: 11–12). Ockham az 1324
körül keletkezett quaestióformában írt Fizika-kommentárjában hosszú részeket vesz át a szövegből,
és időnként bírálja Burley álláspontját (Sylla 1984: 258.)

      Walter Burley az ekkoriban keletkezett természetfilozófiai írásaiban kezelte először Ockhamet
az ellenfeleként (Weisheipl 1968: 183–184; Ottmann–Wood 12–15). A De puritate artis
logicae második verziójában (1324–27) már a Summa logicae szövegének ismeretében vitatkozott
Ockhammel. Ockham-bírálatának középpontjában Ockhamnek az egyszerű szuppozíció fogalmával és
az univerzálékkal kapcsolatos nézetei (lásd 3.9.3.4.), továbbá Ockhamnek a kategóriákkal kapcsolatos
eliminatív stratégiája és az ezzel kapcsolatos fizikai problémák álltak.

      Ockham fizikája szerint a szubsztancia és a minőség kategóriájára minden más arisztotelészi
kategória redukálható, mivel azokról az absztrakt terminusokról, amelyek ez utóbbi kategóriákhoz
tartoznak, kimutatható, hogy konnotatívak (lásd 3.9.3.5.). Burley szemantikájában és metafizikájában
azonban az absztrakt terminusok szignifikátumai valóságos dolgok. Burley a mennyiség
kategóriájának kapcsán rendkívül részletesen elemzi és cáfolja Ockham eliminatív álláspontját. Nem
Ockham volt azonban ebben az időszakban az egyetlen teológus, aki a mennyiséget azonosította a
kiterjedt szubsztanciával. Ilyen volt korábban Petrus Johannes Olivi, akit 1283-ban annak az állításnak
a visszavonására késztettek, hogy a kategóriák, de főként a mennyiség és a reláció kategóriája nem
különbözik valóságosan a szubsztanciától, s hasonló álláspontot képviselt később Henricus de Harclay
is (Gál 1974: 45*). Burley ellenfele ezért nem pusztán Ockham volt (aki egyébként – mint láttuk –
pozitív hatást is gyakorolt rá), hanem más kortárs szerzők is, így például (a mennyiség kategóriájába
tartozó dolgok valóságos létezése kapcsán) az imént említett Olivi, a Párizsban 1319–20-
ban Szentencia-kommentárokat tartó ferences Franciscus de Marchia (1290 körül–1344 után), Petrus
Aureoli és Johannes Buridanus is.
      1327-ben Burley III. Edward szolgálatába lépett, és elhagyta Párizst. Néhány évvel később
csatlakozott Richard de Bury köréhez, aki 1333-ban Durham érseke lett, majd 1334–35-ben Anglia
főkancellárja. Ehhez a körhöz tartozott a korszak számos jelentős filozófusa és teológusa, mint
például Thomas Bradwardine, Richard Fitzralph, Robert Holcot és Richard Kilvington.

      Ebben az időszakban – Richard de Bury kérésére – Burley megírta Párizsban elkezdett
második Fizika-kommentárjának VII–VIII. könyvét (1323–1327 között az I–VI. könyv készült el), és
befejezte korábban megkezdett Etika-kommentárját. Élete végén hosszú Politika-kommentárt is írt,
amelyet Richard de Burynek és VI. Kelemen pápának ajánlott, akit Pierre Rogerként az 1320-as évek
elejéről Párizsból ismert. (Weisheipl 1968: 180–183; 187–188). 1337-ben készült el az ars vetus-
kommentárja                        (kommentárok                        Porphüriosz Eiszagógéjához,
Arisztotelész Kategóriák és Hermeneutika című művéhez, valamint a Liber de sex principiishez). 1344-
ben vagy valamivel később halt meg.

3.10.5. Oxford és Párizs a 14. század első felében
Az 1320-as évek végétől Anglia és Franciaország a háború felé sodródott. Ebben az időben mindkét
országban csökkentek az egyetemi hallgatók lehetőségei a külföldi oktatásban való részvételre. Az
oxfordi egyetem ugyanakkor a tudományos és oktatási színvonalát tekintve a 14. század első felében
a párizsi alternatívájává vált. Mindez oda vezetett, hogy az angol teológusok és teológushallgatók
jelentős része az 1320–30-as években – legalábbis ami a képzésüket és oktatási tevékenységüket illeti
– Oxfordban, valamint az angliai rendi stúdiumokban maradt. Egyházi feladataikkal összefüggésben
az angol teológusok természetesen érintkezésben álltak párizsi kollégáikkal.

      Ezek az évtizedek az oxfordi logika, természetfilozófia és teológia leginnovatívabb időszakát
jelentik a középkorban. Az innováció elsősorban a logikai-szemantikai elemzés módszereiben, a
logikai analízis filozófiai (mindenekelőtt természetfilozófiai) és teológiai vizsgálódásokban betöltött
szerepében, valamint a matematika alkalmazásában érhető tetten. Az institucionális háttér
szempontjából döntő jelentőségű volt, hogy a 14. század elején a logika és a természetfilozófia egyre
inkább központi szerepet töltött be az oktatásban (ahogyan azt az oxfordi egyetem artes fakultásának
curriculuma mutatja; vö. Weisheipl 1966).

      Az 1320-as évek oxfordi logikai innovációira tekintettel fölvetették, hogy Oxfordban és
Párizsban eltérő logikai tradíciók vagy legalábbis – az azonos logikai tradíción belül – jelentős
divergenciák alakultak ki a 12. század végétől kezdődően (De Rijk 1972: LXIX–LXXX; Pinborg 1979:
26; De Libera 1982: 174–187). A divergens fejlődés részben azon alapult, hogy Párizsban és
Oxfordban (valamint természetesen az egyetemek vonzáskörzetéhez tartozó rendi stúdiumokban)
hagyományosan különböző logikatankönyveket használtak. Ezen felül egyes kutatók szerint tartalmi
különbözőségek is megállapíthatók a két hagyomány között. Ezek elsősorban a terminusok bizonyos
sajátosságainak (szuppozíció, restrikció, ampliáció, appelláció) meghatározását és tárgyalásuk módját
érintették. Az efféle tartalmi különbségeket azonban nehéz egyértelműen azonosítani abban az
esetben, ha feltesszük, hogy az eltérő oxfordi és párizsi logikai tradíciók vagy divergenciák egy nagy
egységes logikai tradíción, az ún. terminista logikán belül alakultak ki (vö. De Rijk, 1972: LXXIX–
LXXX; Pinborg 1979: 26; Kretzmann et al. 1978: 325–333).

     Létezett azonban olyan logikai-grammatikai hagyomány a középkorban, amely kétségtelenül
több tekintetben is különbözött a terminista hagyománytól, Párizsban alakult ki a 13. század második
felében, elterjedt Észak-Itáliában és Közép-Európában, ám a 13–14. századi Oxfordban nem
rendelkezett jelentős befolyással. Ez az ún. modista logika és grammatika volt, amely Párizsban az
említett időszakban megtörte a terminista hagyományt (ám nem szüntette meg, ahogyan azt Walter
Burley művei, valamint a ferences Gerardus Odonisnak az 1320-as évek első felében írt logikai
értekezései mutatják; vö. ez utóbbihoz Brown 1975; Giraldus Odonis 1997). A modista tradíció az
arisztotelészi episztemológia Averroës-, Albertus Magnus- és Aquinói Tamás-féle értelmezésén
alapult. A modista logika és grammatika alapfeltevése az volt, hogy a létezés különböző módjai (modi
essendi) izomorf struktúrákat hoznak létre a gondolkodásban (modi intelligendi), e módok pedig,
ahogyan a dolgokat elgondoljuk, meghatározzák a nyelvi jelek szignifikációját (modi significandi).

      A modisták technikai nyelve – bár használták a terminista logika bizonyos kifejezéseit – nem a
szuppozícióelmélet nyelve volt. Ez nem meglepő, mivel a modista és a terminista logika előfeltevései
alapvetően különböztek egymástól. A modista megközelítés szerint a nyelvnek a gondolkodás és a
létezés módjaival izomorf kifejezései olyan állandó jelentéssel bírnak, amely az eredeti
jelentésadásból (impositio) származik, és jelentősen nem módosul a kontextus hatására. Habár a
szignifikáció fogalmát valamennyi középkori szerző hasonlóan értelmezte, a terminista hagyományon
belül mégis alapvető volt a kontextuális megközelítés. A terminista hagyományhoz sorolható szerzők
jellemző módon abból indultak ki, hogy a terminusok sajátosságait a propozicionális környezet
határozza meg, és nem ezeknek a terminusoknak a tárgyakhoz való viszonya. A kontextuális
megközelítés lehetővé tette, hogy a terminusok többértelműségére visszavezethető problémákat a
terminusok szuppozíciójának elemzésével oldják meg. A terminista logika megfelelő eszközrendszert
nyújtott az állítások igazságfeltételeinek elemzéséhez.

      A modista elmélet a 13. század második felében és a 14. század elején meghatározó volt a
párizsi egyetemen, ám – ahogyan említettük – alig mutathatók ki nyomai Oxfordban. Az oxfordi
logikai hagyomány konzervatív módon az 1250-es éveket megelőző terminista logikára épült, és nem
vette át a század második felének párizsi modista újításait. Kevés olyan angliai kézirat létezik a
tárgyalt időszakból, amely modista szöveget tartalmaz, s az egymással megfelelőképpen
összehasonlítható párizsi és angliai Organon-kommentárok több tekintetben is tükrözik a párizsi és az
oxfordi megközelítés különbségeit. Az angol kommentárok sokkal inkább használják a
szuppozícióelmélet nyelvét, gyakran foglalkoznak a propozicionális logika körébe tartozó kérdésekkel,
az angliai szövegekben gyakoribbak a szünkategorématikus terminusokkal kapcsolatos problémák,
valamint a szofizmák. A fogalmakat (mentális terminusokat) az angolok jeleknek tekintik. Többen
közülük elvetik azt, hogy a jelek és a jelzett dolgok között hasonlósági reláció áll fenn, ami alapvető
eltérés a modisták izomorfizmusától. A nyelvi jelekkel kapcsolatos attitűdjüket egyfajta szkepszis
jellemzi, amennyiben hangsúlyozzák, hogy ezek a jelek is független entitások. (Pinborg 1967:
198; Pinborg 1975: 42–43; Pinborg 1979: 31–37).

      A szofizmák kezelése Párizsban és Oxfordban szintén egyfajta divergenciára utal. A
szofizma (sophisma) a középkori latin technikai nyelvben olyan megtévesztő állítást (oratio
deceptoria) jelentett, amelynek ellentmondó értelmezései mellett meggyőzően lehet érvelni (ad
cuius utramque partem contingit evidenter arguere; Logica Cantabrigiensis De Rijk 1975: 302), s
amelynek megtévesztő volta valamely benne szereplő (a leggyakrabban szünkategorématikus)
terminus többértelműségének, vagy – az ún. insolubilia esetében – referenciális paradoxonnak a
következménye. A szofizmaállítások a legtöbbször kontraintuitívak voltak, ám az igazságértékük
meghatározása – bizonyos feltételek (casus) fennállása mellett – komoly nehézségekbe ütközött. A
szofizmaállítások mellett szofizmának nevezték azokat a – megtévesztő állítások elemzését és
megoldását célzó – egyetemi logikai disputákat is, amelyek során a hallgatók
(mindenekelőtt) opponensként vagy respondensként a szóban forgó állítás valamely értelmezése
mellett (probatio) vagy ellen (improbatio) érveltek (Maieru 1994: 134 sk.; Pironet 1994: 29–34).

    A párizsi egyetemi oktatás gyakorlatában a szofizmák tág értelmezést kaptak. A szofizmaállítás
azonos lehetett a szofizma szerzőjének érdeklődésére számot tartó bármely problémával. Ennek
következtében ebben az időszakban a szofizmák lényegében nem különböztek a megvitatott
kérdésektől (quaestiones disputatae) (Maieru 1994: 135; Pinborg 1979: 28–29; Sylla 1982: 546). Az
angol mestereket ezzel szemben sokkal inkább azok a komplex logikai problémák érdekelték,
amelyeknek az elemzésére a szofizmák alkalmat adtak.

     A legjelentősebb 14. századi angliai szofizmagyűjtemények az ún. „mertoniánus” mesterek
(„Merton School”) köréből kerültek ki. Ez későbbi elnevezés, és nem pontos, mivel nem mindegyik –
ehhez a társasághoz asszociált – mester volt tagja a Merton College-nak (Weisheipl 1959: 440).
Használatban van ezen kívül az „oxfordi kalkulátorok” címke, amely föltehetőleg a „Liber
calculationum” (1350 előtt) című művet író Richardus Swineshed (Richard Swineshead) közkeletű
megnevezésére („a Kalkulátor”) vezethető vissza. Leibniz azt állította, hogy Swineshead, a Kalkulátor
volt az, aki „a mathézist bevezette a skolasztikus filozófiába” (Levél Thomas Smith-hez [1696];
vö. Weisheipl 1959: 446).

     Az „oxfordi kalkulátorok” első generációjához sorolják Walter Burley-t, Richardus de Kilvingtont
(Richard Kilvington; R. Kilmington; 1302/5–1361), valamint Thomas Bradwardinust (Thomas
Bradwardine; 1290 körül–1349), a második generációhoz pedig Guillelmus Hentisberust (William
Heytesbury; 1312 körül–1372/73), Johannes de Dubletont (John Dumbleton; 1310 körül–1349 körül),
valamint Richardus Billinghamet (1344–1361 közötti tevékenységéről vannak adatok).

      Az oxfordi kalkulátorok szofizmagyűjteményei az egyetemi artes fakultás logikai képzésében
részt vevő hallgatók részére készültek. A szövegeket valószínűleg magiszterekként írták, s általában
nem tényleges disputák írásos változatai voltak, hanem olyan tankönyvek, amelyek fölkészítették a
hallgatókat a logikai disputákra (Sylla 1982: 546; 556).

      Ezekben a szövegekben fölhasználták a terminista logika teljes instrumentáriumát. Ám nem
pusztán a terminista logika (s ezen belül is elsősorban a szuppozícióelmélet) nyelve jelenik meg a
gyűjteményekben. Az jellemzi ugyanis ezeket, hogy – egyebek mellett – olyan „fizikai szofizmákat”
tartalmaznak, amelyekben a szofizmaállítás az arisztotelészi fizikából ismert valamely problémához
kapcsolódik. Ilyenek például a határeldöntési problémák, a legnagyobb és a legkisebb problémája
vagy a mozgással összefüggő problémák.

      A szofizmairodalom azért kapcsolódhatott össze az oxfordi kalkulátoroknál a
természetfilozófiával, mert a természetfilozófiai problémák elemzése az ő esetükben nem empirikus
vizsgálódásokra (tapasztalatra, megfigyelésre, kísérletekre) épült, hanem a problémák logikai-
matematikai technikák segítségével történő elemzésére. Az empirikus megközelítés helyett a kortárs
természetfilozófia secundum imaginationem, azaz gondolatkísérletek alapján járt el. Az említett
technikák, valamint a gondolatkísérletek segítségével a természetfilozófiával foglalkozó szerzők
megkonstruáltak és megoldottak természetfilozófiai problémákat. „Metanyelvi” elemzéseik azonban
nem a dolgokra magukra, hanem az őket jelölő terminusokra és az ezekből összetett propozíciókra
vonatkoztak. A propozíciók logikaiszemantikai elemzésén alapuló természetfilozófia ebben az
értelemben nem a természetről szólt, hanem „természet nélküli természetfilozófia” volt (Murdoch
1981; Murdoch 1975 és 1982).

     A propozicionális analízissel együtt a 14. századi filozófiában és teológiában – jelentős részben
az oxfordi szerzők munkásságának eredményeként – olyan új „analitikus nyelvek” terjedtek el, mint a
formák növekedésének és csökkenésének nyelve (intensio et remissio formarum), a határeldöntési
problémák nyelve, az arányok nyelve vagy a folyamatosság és a végtelen nyelve. Minden ilyen nyelv a
méréshez kapcsolódik, saját szótárral és regulatív szabályokkal. Ezeket a nyelveket nem pusztán
sebességek, erők, ellenállások, csökkenő vagy növekedő minőségek elemzése során alkalmazták,
hanem olyan teológiai problémák analízise során is, amelyek Isten végtelenségéhez, a világ
örökkévalóságához, az akarat tevékenységeinek és hatásainak mérhetőségéhez, az érdemhez, a
bűnhöz, a jutalomhoz és a büntetéshez kapcsolódtak (Murdoch 1975: 289 skk; 1978: 55 skk.).

      Az említett oxfordi analitikus módszerek és technikák az 1340-es évekre Párizsban is ismertek
lettek. A recepciójuk azonban nem volt problémamentes. A legismertebb források ezzel kapcsolatban
a párizsi egyetem artes fakultásának 1339-es és 1340-es statútumai, a bibliofil püspök, Richard de
Bury már említett Philobiblon című könyvének (1344) egy szakasza, valamint VI. Kelemen pápa 1346.
május 20-i levele a párizsi mesterekhez.

     Richard de Bury azt írja 1344-ben a párizsi egyetemről, hogy egykor „fénnyel árasztotta el a Föld
minden szegletét”, ám az a hevület, amely fűtötte, mára már „csaknem teljesen kihűlt”. Nincsenek új
könyvek és nincsenek olyanok az egyetemen, akik új szerzőként léphetnének a régiek helyébe. „A
nézeteiket tanulatlan szövegekbe burkolják, és egyre kevésbé vannak tisztában a szabatos logikával,
kivéve a mi angol szubtilitásainkat (Anglicanae subtilitates), amelyeket nyilvánosan elítélnek, ám
amelyeket titkos virrasztásaik során tanulmányoznak” (Richard de Bury 1888: 89; vö. Gilbert 1976).

     VI. Kelemen levelében szemrehányást tesz az artes fakultás mestereinek és diákjainak azért,
mert „elhanyagolják és megvetik a Filozófus és más régi kommentátorok és mesterek szövegeit,
amelyeket pedig követniük kellene, amennyiben azok nem térnek el az egyetemes hittől”, ráadásul
„egyéb változatos és idegen szofisztikus doktrínák”, valamint „felszínes és haszontalan vélekedések”
felé fordulnak, amelyeket „állítólag más stúdiumokban tanítanak”, ám amelyek „semmiféle
gyümölcsöt nem teremnek” (Chartularium 1891: 588).

      Richard de Bury teljesen egyértelműen fogalmaz azzal kapcsolatban, hogy mit gondol a Párizs-
Oxford megosztottságról, még ha a kívánatosnál erőteljesebb patrióta elfogultság jellemzi is. VI.
Kelemen levele a mesterek és diákok atyáskodó s következésképpen meglehetősen semmitmondó
megdorgálásán túl olyan fordulatokat is tartalmaz („más stúdiumokban oktatott”, „idegen
szofisztikus doktrínák”), amelyek Oxfordra utalhatnak. Annál is inkább, mert Kelemen az artes
fakultáson kívül a teológiai fakultás tagjait is arra való utalással rója meg, hogy „idegen országból
származó” („peregrinus”) doktrínák és „gyanús vélekedések” megvitatásába bonyolódnak
(Chartularium 1891: 588).

3.10.6. Ockham-recepció Párizsban
Az 1340-es éveket megelőzően Ockham teológiai nézeteit vagy nem ismerték, vagy szándékosan
ignorálták Párizsban. Ami Ockham filozófiáját illeti, a Summa logicae, valamint Ockham egyes fizikai
problémákkal foglalkozó szövegei a fennmaradt kéziratokból ítélve ismertek voltak. Láttuk, hogy az
1327-ig Párizsban tartózkodó Walter Burley az 1320-as évektől ismerte Ockham filozófiai álláspontját
az egyszerű szuppozícióval, az univerzálékkal, valamint az arisztotelészi kategóriák redukciójával
kapcsolatban. Az 1320-as években pedig Johannes Buridanus – ahogyan azt a későbbiekben látni
fogjuk – már szintén ismerte a Summa logicae-t.

      Ezekben az években az ágostonos rendhez tartozó Michael de Massa a Szentencia-
kommentárjában (1325–1326) utalt Ockham fizikájára, és bírálta azt. Ezenkívül ugyanebben a
szövegben hivatkozott Ockham párizsi követőire vagy támogatóira is, akiket „ockhamistáknak”
(„Ockanistae”) nevezett. Az efféle elnevezések használata általános gyakorlat volt ekkoriban, s nem
feltétlenül referált tényleges személyek csoportjaira (Trapp 1956: 165; Courtenay–Tachau 1982: 71–
72; Courtenay 1984a: 44–45; 58). Még egy olyan párizsi teológusról tudunk (Petrus de Aquila) az
1327–1342 közötti időszakból, aki Ockhamet név szerint említi, szintén a fizika kontextusában
(Courtenay 1984a: 46 és Courtenay 1984b: 115–118).
     Az Ockham iránti figyelem a teológusok körében következésképpen meglehetősen csekély volt
ebben az időben Párizsban, s ez a figyelem sem Ockham teológiájára, hanem a fizikájára irányult (bár
ennek a transszubsztanciáció problémája kapcsán teológiai relevanciája is volt). Teljesen egyértelmű,
hogy más teológusok uralták a tudományos diszkussziót ebben az időben Párizsban, a legfőképpen
Johannes Duns Scotus, Durandus de Santo Porciano, Petrus Aureoli, William of Alnwick, valamint
Walter Burley.

      1339 szeptemberében azonban az artes fakultás egyik statútuma Ockhamet valószínűleg a
figyelem középpontjába emelte.

3.10.6.1. A párizsi egyetem artes fakultásának 1339. szeptember 25-i statútuma (Chartularium 1891:
485–486)

3.10.6.2. A párizsi egyetem artes fakultásának 1340. december 29-i statútuma (Chartularium 1891:
505–507)

3.10.6.1. A párizsi egyetem artes fakultásának 1339. szeptember 25-i statútuma (Chartularium 1891:
485–486)
A statútumot a négy akadémiai nemzet, valamint a rektor bocsátotta ki és látta el pecsétjével. A
statútum megállapítja, hogy vannak a karon olyanok, akik nyilvánosan és titokban, privát (nem az
egyetemhez tartozó) helyeken, kis csoportok számára oktatni (felolvasni és értelmezni) merészelik
William of Ockham doktrínáját (doctrinam Guillermi … Okam … dogmatizare presumpserint publice et
occulte … in locis privatis conventicula faciendo). A statútum ezt megtiltja, amennyiben úgy
rendelkezik, hogy Ockham doktrínáját senki sem hallgathatja, és senki sem tarthat előadásokat róla
nyilvánosan vagy privát módon, és nem is idézheti azt az előadások vagy disputák során.

      A statútum az egyetem egyik korábbi rendelkezésére hivatkozik. Ez minden valószínűség szerint
azonos az 1276. szeptember 2-án kibocsátott rendelkezéssel, amely megtiltotta a magisztereknek és
a baccalaureusoknak, hogy privát (nem az egyetemhez tartozó) helyeken oktassanak, kivéve a
grammatikai és logikai könyvek oktatását (Chartularium 1889: 538–539; Kaluza, 1988: 344 skk). Az
1276-os rendelkezés az egész egyetemre kiterjedt, s általánosan kívánta szabályozni az oktatás
rendjét. Az 1339-es statútum azonban csak az artes fakultás tagjaira vonatkozott, és kizárólag
Ockham doktrínájának oktatása kapcsán bocsátották ki. Miután az 1339-es statútum nem
vonatkozott a teológiai fakultás tagjaira, eo ipso nem érinthette Ockham teológiáját, csak a filozófiai
tanítását („Ockham doktrínája”; Courtenay–Tachau 1982: 58).

      Az 1276-os rendelkezés kiemelte a tilalom hatálya alól a grammatikai és logikai szövegeket,
következésképpen 1339 előtt nem nyilvánosan – a korábbi rendelkezés értelmében – teljesen legális
volt Ockham logikájának a tanulmányozása. Miután Ockham Summa logicae-je az 1320-as években
már ismert volt Párizsban, a statútum kibocsátását megelőzően hosszú időn át legálisan
tanulmányozható és idézhető volt a szöveg. Sajátos módon azonban a statútum szerzői éppen a
korábbi rendelkezés iránti hűségre hivatkozva tiltották meg Ockham doktrínájának (s ezzel
nyilvánvalóan a logikájának is) az oktatását a párizsi egyetem artes fakultásán. Minthogy a statútum
szerint sem a kar, „sem pedig más, akit ez megillet”, nem vizsgálta még meg ezt a doktrínát, „ezért az
nem tűnik mentesnek a gyanú alól” (propter quod non videtur suspicione carere). A fakultás (és –
ahogyan a szöveg utal rá – az Egyház) mindazonáltal nem indított efféle vizsgálatot (bár indíthatott
volna), hanem a kar minden további nélkül statútumban rendelkezett ennek a doktrínának a
betiltásáról. Ráadásul a statútum arra is hivatkozik, hogy az 1276-os rendelkezés szerzői nem
engedélyezték Ockham tanítását (sic!). A rendelkezés tehát meglehetősen abszurdnak tűnik (Kaluza,
1988: 347–349).

     Tekintettel a fentiekre, a statútum kibocsátásának hátterében vélhetően nem teoretikus
megfontolások álltak, hanem az pusztán eszköz volt az Ockham elleni politikai küzdelemben. A
statútum kibocsátásának idején XII. Benedek (1334–1342) volt a pápa. XII. Benedek – főinkvizítorként
– korábban részt vett többek között az Ockham ellen Avignonban folytatott eljárásban, s Ockham a
későbbiekben is az egyik fő ellenfele maradt. A statútum kibocsátását részben az indokolhatta, hogy
az egyetemnek – egy olyan probléma kapcsán, amely a finanszírozását veszélyeztette – a szokásosnál
nagyobb mértékben is szüksége volt a pápa jóindulatára. Ezt az értelmezést alátámasztja a párizsi
nominalisták 1474-es folyamodványa a francia királyhoz, amely az 1339-es statútum kibocsátását
részben politikai okokra vezeti vissza (Courtenay–Tachau 1982: 75–78, Courtenay 1984a: 47–
48; Kaluza, 1988: 350).

3.10.6.2. A párizsi egyetem artes fakultásának 1340. december 29-i statútuma (Chartularium 1891:
505–507)
Ez a statútum azt a címet viseli, hogy „a szabad művészetek fakultásának határozata bizonyos
occamista tévedések elvetéséről” (magyarul lásd Redl 2001: 186–188). Habár ez a cím egy 15. századi
kéziratban maradt ránk, a fakultás egyik prokurátorának kortárs (s valószínűleg 1341. január-
februárjára vonatkozó) följegyzései között azt olvashatjuk, hogy a fakultás statútumot bocsátott ki
„azoknak az újabb nézeteivel szemben, akiket ockhamistáknak hívnak (contra novas opiniones
quorundam, qui vocantur Occhanistae). Ha ez a feljegyzés az 1340-es statútumra vonatkozik (ez
abban az esetben lehetséges, ha valamilyen oknál fogva körülbelül egy hónappal a megfogalmazása
után pecsételték le és léptették életbe), akkor mindez elegendő bizonyíték arra, hogy a kortársak a
statútumot úgy tekintették, mint ami a párizsi „ockhamisták” ellen irányult. Ha a feljegyzés nem erre
vonatkozik, akkor 1341-ben kibocsátottak egy olyan statútumot az „ockhamisták” ellen, amely mára
már elveszett (Courtenay–Tachau 1982: 60–62; Courtenay 1984a; Thijssen 1990; Courtenay 1995b:
268–284; Kaluza 1995b: 302–305).

     Ez utóbbi azonban nem valószínű, induljunk ki az előbbiből. Az 1340-es statútum hat olyan
tévedést tartalmaz, amelyeket közvetlenül az „ockhamistáknak” tulajdonít. A záró szakasza
megjegyzi, hogy az 1339-es, Ockham doktrínájára vonatkozó rendelkezés érvényben marad. Nehéz
megmondani, hogy a rendelkezés kibocsátói mit gondoltak arról, hogy mi a hat tévedés viszonya
Ockham doktrínájához. Valószínűleg tisztában voltak azzal, hogy nem Ockham saját nézeteiről van
szó, ám a hat tévedést indirekt módon mégis Ockhamhez kötötték. A határozatban foglalt hat
tévedés a következő:

      1. Az első pont megtiltja, hogy az artes fakultás oktatói abszolút értelemben vagy szó szerinti
értelemben (de virtute sermonis) hamisnak nyilvánítsák az általuk oktatott szerzők azon téziseit,
amelyekről feltételezhető, hogy felállításuk során a szerző az igaz értelmet (verum
intellectum) tartotta szem előtt. Úgy tűnik, ez azt jelenti, hogy ha feltételezhető, hogy valamely
értelmezésre kerülő autoritatív állítás a szerzője intenciója szerint helytálló, akkor abszolút
értelemben (simpliciter) még abban az esetben sem állítható erről az állításról, hogy hamis, ha szó
szerinti értelemben véve hamisnak tűnik. A szöveg szerkesztői (vagy szerkesztője, alkalmasint)
megjegyzik, hogy a bibliai exegézis során sem szabad a jelzett módon eljárni, mert az veszélyes volna.
A helyes eljárás minden esetben az, hogy vagy el kell ismerniük az adott állítást igaznak (concedant),
vagy meg kell különböztetniük az igaz értelmet a hamis értelemtől (sensum verum dividant a sensu
falso). A szerkesztők megjegyzik továbbá, hogy a nyelv természete olyan, hogy az általános
szóhasználat és maga a tárgy határozza meg azt, hogy milyen módon fejezzük ki magunkat,
következésképpen az értelmezés során nem az állítások szó szerinti jelentését kell követnünk.

      2. Megtiltják, hogy valamely állítást abszolúte avagy szó szerinti értelemben hamisnak
nyilvánítsanak azért, mert a benne szereplő terminusok perszonális szuppozícióját tekintve az állítás
hamis. Ez az eljárás ugyanis az előző pontban jelzett tévedésre vezet.

     3. Az említett tévedésekhez vezet a határozat szerkesztői szerint az is, ha valaki azt gondolja,
hogy egyetlen állítás esetében sem szükséges megkülönbözetnünk az állítás igaz és hamis
értelmét (nulla propositio sit distinguenda). Ebben az esetben ugyanis lehetséges, hogy az oktatás
során rendszeres vitákban részt vevő felek ugyanazokat a szavakat használják, ám különböző
dolgokra gondolnak, ami névleges vitákat eredményez csupán.

      4. A negyedik pont megtiltja, hogy csupán azokat az állításokat fogadják el, amelyek szó szerinti
értelemben igazak, mivel a Biblia és az autoritások nem minden esetben használják a kifejezéseket a
tulajdonképpeni értelmükben (secundum proprios sensus eorum).

      5. Az ötödik pont megtiltja, hogy bárki is azt állítsa: a tudomány közvetlenül kizárólag azokra a
dolgokra vonatkozik, amelyek jelek (terminusok vagy összetett kifejezések). A többi dologról a
betiltott álláspont szerint azért nem rendelkezünk közvetlenül (csupán közvetett módon, a
terminusok és az összetett kifejezések révén) tudományos ismerettel, mert a tudományokban a
dolgok helyett (amelyeket nem tudunk beemelni a disputáinkba) terminusokat használunk.

      6. Senki se állítson a jelentések megkülönböztetése és magyarázat nélkül olyasmit, mint hogy
„Szókratész és Platón vagy Isten és a teremtmény semmi”. (Chartularium 1891: 505–507; Redl K.
fordítását módosítottam – B. G.).

      A statútum első négy pontja az autoritatív szövegek értelmezésével foglalkozik. Alapvető
szerepet játszik a rendelkezésben a szó szerinti jelentés és a szerző intenciójának megfelelő jelentés
megkülönböztetése. Ez utóbbit a statútum szerint az általános nyelvhasználat és a tárgyalt
diszciplína (materia subiecta) nyelvi-fogalmi keretei határozzák meg. A szöveg azt állítja, hogy az
„ockhamisták” az autoritatív szövegek értelmezése során kizárólag a szó szerinti jelentés alapján ítélik
meg azt, hogy egy állítás igaz-e vagy hamis. A statútum szerzői szerint különbséget kell tenni egy
adott autoritatív állítás szó szerinti és nem szó szerinti (ma azt mondanánk: metaforikus) értelme
között, s amennyiben az adott állítás igaz a metaforikus értelme szerint, akkor azt az állítást el kell
fogadni, minden egyéb esetben azonban (akár igaz, akár pedig hamis szó szerinti értelemben véve) el
kell vetni azt.

      De mi köze mindennek Ockhamhez? Ha Ockham (Párizsban ekkoriban már ismert) Summa
logicae-ját nézzük, akkor azt látjuk, hogy Ockham álláspontja ellentmond az „ockhamisták”
nézeteinek, és teljességgel konzisztens a statútumot kibocsátók nézeteivel. Ez ráadásul nem is
interpretáció kérdése, hanem teljesen nyilvánvaló, mivel Ockham szó szerinti értelemben véve is
ugyanazt mondja, mint a statútum szerzői.

      A szuppozíciók felosztását követően a Summa logicae-ben Ockham azzal az ellenvetéssel
foglalkozik, hogy a perszonális és egyszerű szuppozícióval kapcsolatos álláspontja alapján nem lehet
megoldani azt az ismert szofizmát, hogy „az ember a teremtmények legnemesebbike”, ha az „ember”
terminus perszonális szuppozícióban szerepel benne. Ockham válasza az ellenvetésre az, hogy a
szofizmában az „ember” terminus perszonális szuppozícióban szerepel, és ezért az állítás szó szerinti
értelemben véve hamis (est de virtute sermonis falsa), „ha azonban azoknak az intencióját nézzük,
akik ezt az állítást teszik, az állítás igaz” (tamen secundum intentionem ponentium eam vera
est). Ockham ehhez hozzáfűzi azt is, hogy „gyakran megtörténik a klasszikus szerzőktől és tanítóktól
származó állítások esetén az, hogy ezek szó szerinti értelemben hamisak, ám igazak abban az
értelemben, amely megfelel a szerzőjük szándékának” (Guillelmus de Ockham 1974: 201).

       Az ötödik pontra visszatérünk Johannes Buridanus kapcsán. Ami a hatodik pontot illeti: miután
az „Isten és a teremtmény semmi” állítás megtalálható a Nicolaus de Ultricuria elleni avignoni eljárás
dokumentumai között, valamint a teológus elítélt tételei közt, feltételezték, hogy a statútum hatodik
pontjának köze lehetett Nicolaus de Ultricuria (1298/9–1369) állításaihoz Az artes fakultás azonban
nem hozhatott olyan határozatot, amely a teológiai fakultás tagjára vonatkozott, márpedig Nicolaus
de Ultricuria 1340-ben már teológus volt. A statútum hatodik pontja valójában a harmadik
illusztrációja, mivel az állítások különböző jelentései közötti különbségtétel szükségességét emeli ki
(Courtenay 1984b: 122–123; Kaluza 1995c: 90).

     Miután a statútum olyan álláspontot képviselt a tárgyalt kérdésekben, amelyek megfelelnek
Johannes Buridanus nézeteinek, és Buridanus akár még a statútum megszövegezésében is részt
vehetett, a statútum úgy tekinthető, mint Buridán iskolájának válasza a párizsi „ockhamisták”
módszertani álláspontjára.

3.10.7. Johannes Buridanus (1295/1300–1358/61)
Johannes Buridanus Picardia területén született. Annak ellenére, hogy az egyik legismertebb és
legnagyobb hatású filozófus volt a korban, kevés információnk van az életéről. A párizsi egyetemen
szerzett artes magiszteri fokozatot az 1320-as évek közepén, s itt tanított élete végéig. Két ízben is az
egyetem rektora volt, 1327/8-ban, valamint 1340-ben. 1358 és 1361 között halt meg.

      Az írásai szorosan kapcsolódtak az egyetemi oktatótevékenységéhez. Buridanus Arisztotelész
számos művét kommentálta (a teljes Organont, a Metafizikát, a Fizikát, Az égboltot, A keletkezés és a
pusztulást, a Nikomakhoszi etikát, a Kisebb lélekfilozófiai írásokat, valamint A lélek című művet). Ezek
részben a szöveghez szorosan kötődő, értelmező kommentárok voltak, részben pedig
problémacentrikus, quaestio formában írott kommentárok (lásd 3.4.18.). A datálásukat (akárcsak a
relatív datálásukat is) megnehezíti, hogy Buridanus alkalmasint többször is kommentálta ugyanazokat
az Arisztotelész-szövegeket, s a különböző utalásairól nem lehet pontosan tudni, hogy melyik
kommentárra vonatkoznak.

      Buridanus több rövid értekezést is írt (Tractatus de relationibus [Értekezés a
relációkról], Tractatus    de     universalibus [Értekezés    az    univerzálékról], Tractatus   de
consequentiis [Értekezés a konszekvenciákról], Quaestio de puncto [Kérdés a pont természetéről]). A
fő műve azonban a rendkívül terjedelmes Summulae de dialectica (A logika összefoglalása).
A Summulae de dialectica kilenc értekezésből áll. Ebből az első nyolc Petrus Hispanus Tractatusának
kreatív, az eredeti szöveget újraszervező kommentárja, a kilencedik pedig a Sophismata (Szofizmák),
amelyet maga Buridanus időnként a Summulae részének, időnként pedig önálló értekezésnek
tekintett (Klima 2001).

      Buridanus – ellentétben a kortársai többségével – soha sem tanult tovább a teológiai
fakultáson, s más magasabb fakultáson sem (legalábbis nem áll rendelkezésünkre erre vonatkozó
adat). Nem tudjuk, hogy ennek mi volt az oka. A képességei nyilvánvalóan alkalmassá tették volna a
továbbhaladásra. Miután nem tudunk olyan körülményről, amely megakadályozta volna a
továbbtanulásban, okunk van feltételezni, hogy önszántából döntött úgy, hogy artes magiszter
marad.
      Buridanus több írásában is megjegyzi, hogy bizonyos kérdések eldöntése – teológiai
vonatkozásuk miatt – nem tartozik az artes fakultás magisztereinek kompetenciájába. Ez nem azt
jelenti, hogy Buridanus szerint az artes magiszterek ne vizsgálhatnának olyan kérdéseket, amelyek
teológiai szempontból is relevánsak, mivel számos olyan természetfilozófiai vagy metafizikai
probléma van, amely a kompetenciájukba tartozik és teológiai relevanciája van. Ilyenek például az
érzékeléssel, gondolkodással vagy az emlékezéssel kapcsolatos természetfilozófiaiepisztemológiai
problémák, „annak a kérdésnek az eldöntése azonban, hogy érzékelünk, gondolkodunk, vagy
emlékezünk-e a halál után, test nélkül, nem a mi fakultásunkra tartozik” (QDA III, 15; idézi Zupko
2003: 139).

      Stephanus Tempier 1277-es elítélő határozatának bevezetése úgy kezdődött, hogy az artes
fakultás tagjai közül néhányan túllépnek a „saját fakultásuk határain”, és olyan teoretikus tartalmakat
terjesztenek, amelyek hamisak, mégpedig nyilvánvalóan teológiai szempontból hamisak (lásd 3.6.3.).
Buridanus kerülni kívánja (és erre – ahogyan azt a kommentárjai mutatják – gyakran figyelmezteti a
hallgatóságát is) a tiltott határátlépéseket a fakultások autoritatív territóriumai között. Ennek
Buridanus filozófiafelfogása szerint nem is volna értelme, hiszen úgy tűnik, hogy Buridanus nem
tekintette arisztotelészi értelemben vett tudománynak a teológiát, legalábbis soha nem utal rá
tudományként.

      Úgy tűnik, hogy Buridanusnak jelentős szerepe volt abban, hogy a terminista hagyomány
ismételten megjelent és erőre kapott a párizsi egyetemen. Buridanus bírálta a modista
megközelítésnek azt az alapfeltevését, hogy a szignifikáció módja és a létezés módja között izomorfia
áll fenn. Ha ez így volna, akkor a birtokos szerkezetek (Péter apja) valódi birtoklást fejeznének ki
(Péter birtokolja az apját), vagy a cselekvő igék cselekvést fejeznének ki abban az esetben is, amikor
passzivitást vagy valaminek az elszenvedését fejezik ki (az anyag formát kap) (Zupko 2003: 39–41).

      A Summulae de dialectica bevezetéséből kiderül, hogy Buridanus döntése, mely szerint Petrus
Hispanus művét veszi alapul műve megírásához, szokatlan lépés volt. Lehetséges, hogy ez volt az első
alkalom Párizsban, amikor Petrus Hispanus művét logikatankönyvként használták. Buridanus
döntésében szerepet játszhatott az, hogy a Tractatus tartalmazott a terminusok sajátosságaival
foglalkozó részeket. Korábban a mű Párizsban kevésbé volt sikeres, s pusztán egyetlen modista
kommentárt ismerünk hozzá, Simon de Favershamét, amely azonban csak Petrus Hispanus művének
első öt értekezését kommentálta (ez az arisztotelészi logikához és a Porphürioszhoz kapcsolódó
részeket tartalmazta), a terminusok sajátosságaival és a téves következtetésekkel foglalkozó
szakaszokat azonban nem (Pinborg 1976: 72; Pinborg 1975: 40).

     Buridanust sokáig Ockham követőjének tekintették, ám az 1950-es évektől kezdődően több
kutató is fölhívta a figyelmet arra, hogy jelentős teoretikus különbségek vannak a két gondolkodó
között.

      Mindazonáltal Buridanus filozófiáját és logikáját még ma is „ockhamistának” nevezik abban az
értelemben, hogy a párizsi magiszter Ockham több újítását is integrálta eredeti, filozófiai és
pedagógiai szempontból is rendkívül nagy hatást kifejtő rendszerébe. Eszerint az, ami Ockham
részéről „iránymutató, vitatható és tentatív volt, Buridanus kezei között szisztematikussá,
vitathatatlanná és operatívvá változott” tudományos és pedagógiai értelemben egyaránt (Klima
2003: 340). Fontos hasonlóság az is, hogy Ockham és Buridanus is propozicionális analízist alkalmaz a
természetfilozófiában (Murdoch–Thijssen: 2001).

     Több konkrét kérdésben is kimutathatók párhuzamosságok Ockham és Buridanus között. Az
abszolút és appellatív terminusok közötti megkülönböztetés Buridanus részéről megfelel Ockham
megkülönböztetésének az abszolút és konnotatív terminusok között. Buridanus a rendelkezésére álló
szemantikai fogalmi apparátus segítségével Ockhamhez hasonló módon redukálja a kategóriák
számát. Ezt a szemantikai apparátust az jellemzi, hogy Buridanus – ha akarta volna – minden további
nélkül megtehette volna, hogy a nyelv valamennyi kategóriájának szignifikátumát az individuális
szubsztanciákra redukálja (Klima 2003: 341–344).

      Buridanus azonban nem folytatott olyan intenzív filozófiai párbeszédet (teológiait nem is
folytathatott) Ockhammel, mint például Walter Burley, nem beszélve Walter Chattonról vagy Adam
Wodehamról. Minden bizonnyal ismerte Ockham Summa logicae-jét (Lecq–Braakhuis 1994: xxx–
xxxv), ám Ockhamet egyetlen alkalommal sem említi az írásaiban. A tudás tárgyával kapcsolatos
probléma kapcsán, ahol egyértelműen Ockham álláspontját bírálja (lásd az alábbiakban), Buridanus
megjegyzi, hogy az Ockham által képviselt álláspont hiányosságai a logika nem megfelelő ismeretéből
származnak (ex defectu logicae) (QNE VI, 6: 122vb; Zupko 2003: 69).

    Valójában több olyan kérdésben is jelentős különbség van Buridanus és Ockham között,
amelyek Ockham filozófiája kapcsán a legjelentősebb vitákat váltották ki Párizsban.

      Ami a fizikát illeti, Buridanus szemben állt Ockhamnek a mennyiséggel, idővel és a mozgással
kapcsolatos álláspontjával. Annak ellenére továbbá, hogy az ontológiai redukció módszerében
párhuzamosságok mutathatók ki Ockham és Buridanus között, Buridanus – Ockhamtől eltérő módon
– nem két, hanem három kategóriát ismer csak el: a szubsztanciát, a mennyiséget és a minőséget. Ez
tartalmi szempontból Henricus Gandavensis és nem Ockham álláspontjával azonos.

      Ahogyan láthattuk, Ockham szuppozíció-elmélete is vitatott volt Párizsban. Buridanus
szuppozíció-elmélete két szuppozíciótípus tekintetében különbözik Ockhamétől, s mindkét eltérés
fontos teoretikus különbségeket takar. Buridanus nem fogadja el az egyszerű szuppozíció Ockham-
féle értelmezését (eszerint az általános terminus egyszerű szuppozícióban az elme fogalmára referál;
lásd 3.9.3.4.), hanem – sajátos módon – egyfajta szemantikai redukcióval a materiális szuppozícióra
redukálja azt. Buridanus szerint ugyanis nyilvánvaló, hogy sem abban az esetben nem használjuk
szignifikatív módon az adott terminust, amikor az önmagára mint írott vagy kimondott kifejezésre
referál (tradicionálisan ez a materiális szuppozíció), sem pedig akkor, amikor a hozzá tartozó
fogalomra referál (ez Ockham szerint az egyszerű szuppozíció). Ebben maga Ockham is egyetértene.
Buridanus azonban úgy érvel, hogy a terminus szignifikatív (perszonális szuppozíció) és nem
szignifikatív (Buridanusnál: materiális szuppozíció) használata megfelelő keretet nyújt az
értelmezéshez, következésképpen semmi szükség arra, hogy a nem szignifikatív használat egyik
esetét (amikor a terminus a fogalomra referál) kiemeljük, és önálló szuppozíciótípusnak tekintsük.

     Buridanus továbbá használja a természetes szuppozíció (suppositio naturalis) Petrus
Hispanus Tractatusából ismert fogalmát (3.4.17.), ami ismét jelentős eltérés Ockhamhez képest. A
természetes szuppozíció funkcióját a tudományos ismeret tárgyának problémája kapcsán érthetjük
meg.

       Ockham szerint minden, az arisztotelészi értelemben vett bizonyító tudományhoz tartozó
(szükségszerű és univerzális) állítás valójában feltételes állítás. Ez azért van így, mert azok az
érzékelhető, individuális dolgok, amelyekre a szignifikatív terminusok vonatkoznak, nem tesznek
eleget az arisztotelészi kritériumoknak, amelyek szerint a tudomány tárgyának általánosnak,
szükségszerűnek és örökkévalónak kell lennie. Ezek a dolgok ugyanis kontingens, keletkező és
pusztuló dolgok, s a rájuk vonatkozó affirmatív, kategorikus és jelen idejű állítások is kontingensek,
következésképpen sem princípiumai, sem pedig konklúziói nem lehetnek tudományos
bizonyításoknak (Guillelmus de Ockham 1974: 513–514). Ockham úgy gondolta, hogy a tudomány
állításainak igazsága kizárólag abban az esetben nem függ a kontingens létezőktől, ha a tudományos
állítások feltételesek. A „minden ember halandó állat” kategorikus állítás e felfogás szerint valójában
rövidített feltételes állítás, méghozzá a „ha valami ember, akkor az halandó állat” propozíció
rövidítése (lásd Scott 1965: 659–660; Zupko 2003: 68–69).

      Habár Buridanus egyetért Ockhammel (és másokkal) abban, hogy a tudás tárgya az állítás, a
nyelv természetével kapcsolatos eltérő nézetei miatt mégis eltér az álláspontja Ockhamétől a
tudományos állítások sajátosságaira vonatkozóan. Ha elfogadjuk azt a feltevést, hogy Buridanusnak
és az „iskolájának” szerepe volt az 1340-es statútum szövegének megszerkesztésében, akkor mindez
magyarázattal szolgálhat arra, hogy a statútum ötödik pontja miért szerepel a szövegben.

       Az Ockham által javasolt megoldás Buridanus szerint feltételezi, hogy a terminusok
szignifikátumai azok a valóságosan létező dolgok, amelyekre a terminus aktuálisan referál
(perszonális szuppozícióban). Buridanus szerint azonban ez a feltevés hibás. Teljességgel konzisztens
módon azzal, ahogyan Buridanus a szavak, a fogalmak és a dolgok viszonyát értelmezi (e tekintetben
is eltér Ockhamtől), azt állítja, hogy azok a terminusok („nevek”), amelyek anélkül szignifikálnak
dolgokat, hogy nem konszignifikálják az időt, indifferens módon szignifikálják a jelent, a múltat és a
jövőt. „Ezen nincs mit csodálkozni”, írja, „mivel képes vagyok elgondolni egy dolgot oly módon, hogy
nem gondolok hozzá semmiféle meghatározott időt”. A terminusoknak ez a tulajdonsága teszi
lehetővé azt, hogy olyan állításokat alkossunk, amelyekben egy adott terminus különböző időben
létező dolgokra utal: „Caesar volt”, „Caesar lesz”, ám azt is lehetővé teszi, hogy tudományos
állításokat fogalmazzunk meg.

      A tudományos állításokat ugyanis az jellemzi, hogy szükségszerűek, azaz (a modális terminusok
értelmezésének Buridanus által elfogadott arisztotelészi paradigmája szerint; lásd ehhez 3.7.7.)
mindig igazak. Ezt azonban az teszi lehetővé, hogy az ilyen állítások terminusai „természetes
szuppozícióban” vannak (suppositio naturalis). A természetes szuppozícióban lévő fogalom ugyanis
mindazon dolgokra referál, amelyek a szignifikátumai, a létezésük idejétől függetlenül. Buridanus a
megoldása során tudatosan hivatkozik a „régebbi logikusok” (nyilvánvalóan mindenekelőtt Petrus
Hispanus) megkülönböztetésére az általános terminusok természetes és akcidentális szuppozíciója
között. Az akcidentális szuppozíció általában a hétköznapi diskurzus állításaiban fordul elő, amikor a
terminus olyan dologra referál, amely egy meghatározott időben létezik. A természetes szuppozíció
viszont a temporálisan nem indexált tudományos állítások terminusait jellemzi. Buridanus megoldása
sikeresen felel meg annak a két alapvető kívánalomnak, amelynek Ockham is meg kívánt felelni: a
tudományos állítás individuális dolgokra kell hogy referáljon, mivel kizárólag individuális dolgok
léteznek, ugyanakkor általános érvényű és szükségszerű kell hogy legyen.

3.10.8. Az angol teológia Párizsban és Oxfordban a 14. század
második felében
Az 1320-as és az 1330-as években a párizsi és az angliai oktatási intézmények közötti kommunikációs
csatornák a korábbiaknál kevésbé működtek (lásd 3.10.5.). Élénk maradt azonban az angol teológia
kapcsolata az itáliai tudományossággal. Az 1330-as években számos – főleg a koldulórendekhez
tartozó – itáliai diák tanult angliai studiumokban. Ezek az iskolák az egyetemekéhez mérhető szerepet
játszottak az eszmék terjedésének előmozdításában, mivel a diákok, miután hazatértek, rendszerint a
saját rendtartományuk iskoláiban kezdtek oktatni. Nagyon valószínű, hogy a 14. század elejének
angol teológiája – legalábbis részben – olasz közvetítéssel került vissza Párizsba, azoknak a főként
kolduló rendi barátoknak a közvetítésével, akik angliai tanulmányaikat követően visszatértek
szülőhazájukba. Az sem zárható ki azonban, hogy a párizsi ferences konvent is szerepet játszhatott az
angliairend társak írásainak párizsi elterjedésében.
     Az új angliai teológia párizsi recepciójában alapvető szerepe volt az ágostonos remeték
rendjéhez tartozó Gregorius Ariminensisnek (1300 körül–1358), aki 1341-ben vagy 1342-ben kezdte
meg – teológus baccalaureusként – a párizsi működését. Gregorius a Szentencia-kommentárjának
bizonyos részeit azonban már az előző években elkészítette, amikor Bolognában, Padovában és
Perugiában oktatott. Ezekben a városokban, amelyek a domonkosok és ferencesek oktatási
központjai voltak és szoros kapcsolatokkal rendelkeztek az angliai studiumokkal, Gregoriusnak
alkalma nyílhatott arra, hogy megismerkedjék az angol logikával és teológiával.

     Akárhogyan is történt mindez, Gregorius Ariminensis 1343–44-es párizsi előadásain
alapuló Szentencia-kommentárja számos utalást tartalmazott kortárs angol filozófusokra és
teológusokra (pl. William of Ockham, Walter Burley, Walter Chatton, Richard Fitzralph, Adam
Wodeham, Thomas Bradwardine, Richard Kilvington, William of Heytesbury). Gregorius ráadásul nem
pusztán említette ezeknek a gondolkodóknak az álláspontját, hanem autoritásként kezelte őket, s
számos olyan problémát tárgyalt, amely az angol teológusok érdeklődésének középpontjában állt. A
tudás és a hit tárgyának problémája kapcsán például ő tette ismertté Párizsban Adam de Wodeham
megoldását, a complexe significabile kifejezést használva, amely a későbbiek során elterjedt.

      Gregorius Ariminensis fellépését követően az angliai teológia valamennyi párizsi teológusra
hatást gyakorolt. Az 1344–45-ben Párizsban Szentencia-kommentárokat tartó cisztercita Johannes de
Mirecuria (Monachus albus; Jean de Mirecourt; †1349 körül) például teljes szakaszokat vett át angol
teológusok műveiből (Genest–Vignaux 1988). A rendtársa, Petrus Ceffons (1350 körül működött)
kiterjedt és kreatív módon alkalmazta az angol logika és teológia analitikus nyelveit és módszereit. Az
angol források használata ezektől az évektől kezdve elterjedt a 14. századi párizsi teológiában
(Murdoch 1978; Courtenay 1984). Ez annak ellenére így történt, hogy 1347-ben elítélték Jean de
Mirecourt 41 tételét, s az elítélt tételek nagy része angol teológusoktól átvett szövegekből
származott. Az elítélést jelentősen motiválta az, hogy megakadályozzák a teológiai állítások
szofizmákként történő elemzését (a „szubtilitás” elterjedését, ahogyan azt Petrus Ceffons többször is
kiemelte), s ezzel azt, hogy olyan provokatív állítások elemzésére kerülhessen sor a teológiai oktatás
során, mint például az „Isten csaló”, „Isten a bűn oka”, „Isten megteheti, hogy úgy álljon a dolog,
hogy a világ soha sem volt” állítások.

      Ezen elítélések ellenére a 14. század második felének uralkodó párizsi filozófiáját és teológiáját
Ockham és Buridanus örökösének szokták tekinteni. A század végén az 1381-től párizsi teológus
magiszter Petrus de Alliaco (Pierre d’Ailly; 1350 körül–1420) és tanítványa, Johannes Gerson (1363–
1429) a Szűz Mária szeplőtlen fogantatása kapcsán zajló teológiai vitában olyan sikeresen támadta
Párizsban és később Avignonban a domonkos rendet és Aquinói Tamást (ők tagadták Mária
szeplőtlen fogantatását), hogy a domonkosok ennek hatására elhagyták az egyetemet. A teológiai
vita azonban csak ürügy volt a teológiai fakultás és a domonkos rend, a késő középkori nominalisták
és realisták összecsapására (Kaluza 1998: 440).

      Oxford ezzel szemben ebben az időszakban némiképp meglepő módon az
univerzáléproblémával kapcsolatos realista álláspont centruma volt. A század második felének
legjelentősebb oxfordi logikusai és teológusai Nicholas Aston (1358-ban teológus magiszter, 1359–
1361-ig az egyetem kancellárja), Richard Brinkley (virágkora 1350–1373), valamint John Wyclif (1320
körül–1384) voltak. A ferences Richard Brinkley legismertebb műve a Summa logicae volt, amelyet
valószínűleg a rendi elöljárói kérésére írt abból a célból, hogy helyettesítse Ockham logikáját. Brinkley
Ockhammel szemben Pszeudo-Campsall antiockhamista logikájára támaszkodik (Kaluza 1990).
Brinkley logikája a terminista tradícióhoz tartozik, s a realizmusa abban nyilvánul meg, hogy az
egyszerű szuppozíciót – Ockhamtől eltérően – úgy határozza meg, hogy a közös terminus egyszerű
szuppozícióban a dolgok közös természetére referál. John Wyclif 1372-ben lett a teológia doktora, s
Richard Fitzralph, valamint Thomas Bradwardine örökösének tekintette magát, olyan „realista
filozófusnak”, aki szemben áll a „jelek doktoraival” (doctores signorum), Ockhammel és követőivel.
Wyclif univerzálékkal kapcsolatos álláspontja (ennek értelmében az univerzálék isteni ideák, a dolgok
közös formái, valamint az értelem fogalmak egyidejűleg) jelentős hatást gyakorolt a prágai
egyetemen többek között Husz Jánosra (†1415), valamint Prágai Jeromosra (†1416).

3.10.9. Buridanizmus a közép-európai egyetemeken. Via
antiqua és via moderna, realizmus és nominalizmus
Johannes Buridanus egyaránt fontos szerző volt a párizsi egyetem, valamint a 14. századi
alapítású közép-európai egyetemek artes fakultásain (Prágában, Krakkóban, Bécsben,
Kölnben, Heidelbergben és Erfurtban). Albertus de Saxonia (1316 körül–1390) és Marsilius
de Inghen (1340 körül–1396) – mindketten a párizsi artes fakultás hallgatói Buridanus
működésének idején – a bécsi, illetve a heidelbergi egyetem első rektora voltak. Albertus de
Saxonia rendkívül népszerű logikai, matematikai és természetfilozófiai tankönyveket írt, s
ezek jelentős Buridanus-hatást mutatnak. Ezek hosszú időn át ismertek voltak, mivel több is
megjelent közülük nyomtatásban a 15–16. század folyamán. Az Ockham és Buridanus hatását
is mutató Marsilius de Inghen – a logikai művei és Arisztotelész-kommentárjai mellett – a
teológiai munkáival gyakorolta a legnagyobb hatást az egyetemi oktatásra. Írásait különösen
világosnak és érthetőnek tartották, s a wyclifizmus és huszitizmus elleni intellektuális
küzdelem fontos fegyverének tekintették.
     A 14. század végén, az újonnan alapított német egyetemeken az egyetemi nemzetek
helyett a filozófia művelésének útjait (viae) vezették be. A kölni egyetemen (1388) a via
antiqua játszott vezető szerepet, míg Erfurtban (1392) a via moderna. A 15. század folyamán
az is gyakori volt, hogy mindkét via (Basel, Tübingen) vagy akár több viae is bevezetésre
került egy adott intézményben (pl. Via Thomae, Via Scoti, Via Gregorii: Wittenberg, 1508).
A különböző utak közötti viták általában institucionális-politikai viták voltak, és kevésbé
doktrinális természetűek.
     A via moderna és a via antiqua közötti doktrinális különbségek pontos definíciója
lehetetlennek tűnik, mert a kortárs források tanúsága szerint attól függően, hogy mikor, ki és
milyen szempontból (logikai, episztemológiai, metafizikai vagy teológiai szempontból)
próbálta meghatározni a két utat és a hozzájuk kapcsolódó autoritásokat, eltérő
meghatározásokat és listákat kapunk. Meglehetősen elterjedtnek tűnik azonban az, hogy a via
moderna képviselőit az ún. nominalistákkal, vagy terministákkal azonosítják, a via
antiqua képviselőit pedig az ún. realistákkal.
     Ha a késő középkor egyik fontos dokumentumát nézzük, az 1474-es párizsi
nominalistaellenes rendelkezést (ezt 1474. március 1-jén bocsátotta ki XI. Lajos francia
király), akkor a két társaság összetételéről is képet alkothatunk. Az elítélt „újító doktorok”
közé (akiket a rendelkezés az egyetem diákjainak szóhasználatára hivatkozva nominalistáknak
vagy terministáknak nevez), a következő szerzők tartoztak: Guillelmus de Ockham, Johannes
de Mirecourt, Gregorius Ariminensis, Johannes Buridanus, Petrus de Alliaco, Marsilius de
Inghen, Adam de Wodeham, Johannes Dorp, valamint Albertus de Saxonia. A realista szerzők
ezzel szemben Arisztotelész, Averroës, Albertus Magnus, Aquinói Szent Tamás, Aegidius
Romanus, Alexander Halensis, Duns Scotus és Bonaventura voltak (a rendelkezés szövegéhez
lásd Ehrle 1925: 305–316). Az efféle listák némi változatosságot mutatnak. Egy heidelbergi
teológus például az 1460-as években Genti Henriket és Johannes Duns Scotust is a via
modernához tartozó szerzőnek tekinti, s arra is van példa, hogy ehhez a táborhoz sorolják az
újplatonikus Nicolaus Cusanust (Ritter 1922: 69–71; 77).
     A nominalizmussal és realizmussal azonosított két utat a 15. században a leggyakrabban
az univerzáléproblémával kapcsolatban képviselt álláspontjuk, valamint módszertani kérdések
kapcsán különböztették meg. Azok a párizsi magiszterek, akik 1474-ben úgy gondolták, hogy
az elítélt nominalisták közé tartoznak, a következőképpen foglalták össze azt, ami a
nominalistákat megkülönbözteti a realistáktól:

     1. A nominalisták – a realistákkal ellentétben – nem hajlandóak arra, hogy a terminusok
     sokszorozódásának megfelelően megsokszorozzák azokat a dolgokat, amelyekre a
     terminusok referálnak.
     2. A nominalisták azt állítják, hogy az istenség és a bölcsesség teljességgel egy és
     ugyanazon dolog, minthogy minden, ami Istenben van, Istennel azonos. A realisták ezzel
     szemben elkülönítik az isteni bölcsességet az Istenségtől.
     3. Azok, akiket nominalistának neveznek, alaposan és nagy buzgalommal törekszenek
     arra, hogy a terminusok valamennyi sajátosságát megismerjék. Ezektől függ a beszéd
     igazsága és hamissága, s nélkülük nem lehetséges az állítások igazságáról és
     hamisságáról megfelelő ítéletet alkotni.
     4. A nominalisták az obligationes és insolubilia természetének alaposabb megismerésére
     törekszenek. Ennek segítségével az érvek helytálló vagy nem helytálló voltáról
     könnyebben meggyőződhetnek.

     A realisták mindezt elhanyagolják és lenézik, mondván „mi a dolgok velejéig hatolunk, s
nem foglalkozunk a terminusokkal” (Nos imus ad res, de terminis non curamus).
     A nominalisták megnevezték elődjüket, William of Ockhamet, s kitértek arra, hogy a
neves teológus párizsi üldözése XXII. János pápa műve volt, akiről Ockham bebizonyította,
hogy eretnek. Hangot adtak továbbá annak a gyanúnak, hogy a nominalisták üldözése mögött
a tomisták állnak, akik nem viselik el, hogy a disputákon a nominalisták rendszeresen fölébük
kerekednek.
     Az 1474-es rendelkezés nem teljesült maradéktalanul, mivel Párizs könyvtáraiból nem
tüntették el a nominalista szerzők műveit. A nominalizmus Párizsban ennél erősebbnek
bizonyult, ráadásul a rendelkezés végrehajtása esetén a párizsi könyvtárak jórészt kiürültek
volna (Ritter, 1922: 35). 1481-ben ugyanaz a király, aki az 1474-es rendeletet hozta,
elrendelte, hogy a korábban elzárt könyveket szabadítsák ki és tegyék hozzáférhetővé.

3.11. Nicolaus Cusanus (1401–1464)
Johannes Wenck heidelbergi teológus magiszter Nicolaus Cusanus elleni vitairatában (De ignota
litteratura [A tudatlan tudomány, 1442/3]) azt írta, hogy az ellentétek egybeesésének (coincidentia
oppositorum) Cusanusnál található elve minden tudomány fundamentumának, az arisztotelészi
ellentmondásmentesség elvének a megsemmisítését jelenti (Vansteenberghe 1910: 22). Wenck ezzel
a megjegyzéssel a teológiai végzettséggel nem rendelkező és az egyetemi tudományosságon kívül
munkálkodó Cusanust a logikai műveltség és az arisztotelészi filozófia ismeretének hiányával vádolta.
Azon a ponton támadta, amely valóban az egész cusanusi filozófia középponti gondolata volt.

      Cusanus válasza jellemző: Wenck „az uralkodó arisztoteliánus szekta” képviselői közé tartozik,
ami megakadályozza abban, hogy a coincidentia fogalmát megértse. Ennek és az egész cusanusi
gondolkodásnak a megértéséhez az szükséges szerinte, hogy az iránta érdeklődők „azt a régi
megszokást, amely arra készteti őket, hogy az arisztoteliánus tradíción izzadjanak, egy rövid időre
tegyék félre”. Ha így tesznek, beláthatják majd, hogy a cusanusi gondolkodás a „többi úttól” úgy
különbözik, mint a látás a hallástól. Cusanus szerint „sem a logika, sem pedig a filozófiai vizsgálódás
nem jut el” az intellektuális szemlélethez, amit ő a „látás”, „szemlélés” (visio) metaforájával jelöl. Ez
túl van a racionális diskurzus „régióján”, s Cusanusnak az alapvető célja az, hogy az intellektuális
megismerés fogalmából kiindulva olyan komprehenzív struktúrát alkosson, amely egységbe képes
foglalni a megismerés különböző módjait.

     Ennek a megalkotása során azonban a legkevésbé sem követte azokat az „utakat”, amelyeket a
kortárs egyetemi normál tudományosság taposott ki. Számos eltérő tradíciót kívánt integrálni, s meg
kívánta mutatni, hogy ezeknek a konkordanciáját az ő belátásai teremthetik meg. Ennek során sajátos
és a korban egyedülálló állításokat tett az univerzumról, amelynek sem a – teológiai-metafizikai
okokból szerinte mozgásban lévő – Föld, sem pedig más égitest nem lehet a középpontjában, az
emberi megismerés fokozatairól és arról, hogy az emberi megismerés – az istenihez hasonlóan –
megteremti a tárgyait, valamint a matematika szerepéről a megismerésben, a megismerés
konjekturális természetéről és az isteni természetről.

     Nicolaus Cusanus 1401-ben született a Mosel mentén, Kuesban, Johann Cryfftz (Krebs)
kereskedő gyermekeként. A Nicolaus Cusanus nevet ebben a formában először Aeneas Silvius
Piccolomini, a későbbi II. Pius pápa használta 1440-ben, a politikai ellenfelei ezzel szemben
előszeretettel használták a családnevét. Az itáliai humanisták Nicolaus Treverensisnek hívták. A
családnevére utaló motívumot a címerében megtartotta: vörös rák arany mezőben.

      1416-ban beiratkozott a heidelbergi egyetemre, ahol – alapfokon – megismerkedhetett a késő
középkori filozófiával, elsősorban a via modernával. Egy év múlva Padovába ment, ahol 1423-ig
egyházjogot tanult és a doctor decretorum (az egyházjog doktora) fokozatra tett szert. Lehetséges,
hogy korábban Heidelbergben már fokozatot szerzett, Johannes Wenck ugyanis mint a hét szabad
tudomány baccalaureusára utal rá (baccalaureus in artibus), amely a legalacsonyabb egyetemi
fokozat volt akkoriban. Padovában nemcsak az egyházjoggal ismerkedett meg, hanem tanulmányozta
a matematikát, a természettudományokat, valamint az arisztotelészi filozófiát is. Cusanus
valószínűleg már Padovában megismerkedett a katalán Raymundus Lullus (1232/3–1316) munkáival
(Lohr 1983: 382–384). Cusanus könyvtárában ez utóbbi szerzőtől található a legtöbb kézirat (Flasch
2001: 22). Lullus műveinek rendkívül alapos tanulmányozásáról árulkodnak Cusanusnak a katalán
filozófus műveiből készített kivonatai, továbbá a művekhez kapcsolódó jegyzetei és glosszái.

      1425-ben – mint a kánonjog doktora – beiratkozott a kölni egyetemre, ahol ismét nem pusztán
jogtudományi előadásokat hallgatott, hanem filozófiával és teológiával is foglalkozott. Jelentős hatást
gyakorolt rá a nála hat évvel idősebb Heymericus de Campo, aki ekkoriban az artes fakultás
magisztere volt. Cusanus az albertista Heymericus révén ismerkedett meg Pszeudo-Dionüsziosz
Areopagitész műveivel, valamint Albertus Magnus ezekhez írott kommentárjaival, s Heymericus
erősíthette a korábbi Lullus-hatást is. Valószínűleg Heymericus iniciálta 1430-as párizsi utazását,
amelynek során Lullus spekulatív teológiájával kapcsolatos ismereteit a lullizmus kontemplatív-
aszketikus aspektusaival egészítette ki (Lohr 1983: 384).

      Az 1430-as években Nicolaus jogászként politikai szerepet vállalt. A trieri érseki széket
megszerezni kívánó, ám a pápa által kiközösített Ulrich von Manderscheid tanácsadójaként,
titkáraként és kancellárjaként részt vett a baseli zsinaton (Meuthen 1964: 33), ahol eleinte a zsinat
pártján állt, és De concordantia catholica című írásában (1433) a zsinati álláspontot védte. Az
isteni concordantia fogalmából kiindulva Cusanus arra a következtetésre jutott, hogy az egyházon
belül a hívek egységét képviselő zsinat a pápa felett áll, ám a pápát vagy a képviselőjét is magában
foglalja.

     1437 májusára azonban megváltoztatta álláspontját, és átállt a pápát támogatók táborába. Ezt a
lépést többféleképpen is lehet értelmezni. A jóindulatú értelmezés szerint Cusanus az egység és a
béke érdekében döntött így, annak a közvetlen célnak a szem előtt tartásával, hogy
megvalósulhasson a nyugati és a keleti egyház egyesülése. Mások fölhívják azonban a figyelmet arra,
hogy Cusanust a karrierjével és a javadalmainak potenciális elvesztésével, valamint a lehetséges
kiközösítésével kapcsolatos aggodalom is motiválhatta (McDermott 1998: 262).

     1437 novemberében IV. Jenő küldötteként Konstantinápolyba utazik, és részt vesz a két egyház
egyesülését előkészítő tárgyalásokon. 1438-ban azzal a küldöttséggel együtt tér vissza Velencébe,
amelynek a császár és a konstantinápolyi pátriárka is a tagja. 1440-ben megírja első jelentős filozófiai
művét, a De docta ignorantiát (1439/40). A Julianus Cesarini bíboroshoz címzett kísérőlevélben
Cusanus az 1438-as tengeri utazás során tapasztalt élményre vezeti vissza a mű megszületését. „A
tengeri úton kapott mennyei adomány vezetett oda”, írja, „hogy a megragadhatatlan dolgokat
megragadhatatlan módon a tudós tudatlanságban foglaljam egybe oly módon, hogy átlépem az
emberi módon tudható romolhatatlan igazságokat” (ut incomprehensibilia incomprehensibiliter
amplecterer in docta ignorantia, per transcensum veritatum incorruptibilium humaniter scibilium).

     A De docta ignorantia (A tudós tudatlanság; a továbbiakban: DI) három könyvből áll. Az első
Istennel foglalkozik (Cusanus terminusaival: az abszolút legnagyobbal: maximum absolutum; értsd:
abszolút módon legnagyobb), a második az univerzummal, amely Cusanus értelmezésében a
legnagyobb manifesztációja, a „korlátozott legnagyobb” (maximum contractum; értsd: korlátozott
módon legnagyobb), a harmadik könyv Jézus Krisztussal, aki Cusanus értelmezése szerint az abszolút
módon legnagyobb és a korlátozott módon legnagyobb egyszerre (maximum simul contractum et
absolutum).

      Az első könyvben Cusanus többek között amellett érvel, hogy az abszolút módon legnagyobb
(Isten) egyúttal a legkisebb is. Az érv azon alapul, hogy Isten teljességgel aktuális, semmiféle
potencialitás nem jellemzi. Ez a gondolat a legkevésbé sem eredeti, a középkori teológiában Isten
tiszta aktualitása alapvető tézis. Cusanus érve a következő: ha Isten a tisztán aktuális abszolút
legnagyobb, akkor nemcsak nagyobb, hanem kisebb sem lehet, hiszen ha lehetséges volna, hogy
kisebb legyen, akkor valamiféle potencialitás jellemezné, ami ellentmondana a kiinduló állításunknak.
Az azonban, ami nem lehetséges, hogy kisebb legyen, a legkisebb. Miután Isten sem nagyobb nem
lehet, sem pedig kisebb, Isten a legnagyobb és a legkisebb egyszerre (DI, I, 4).

      A legnagyobb és a legkisebb egybeesése Istenben olyan alapvető coincidentia, amelyet
racionálisan nem vagyunk képesek megragadni Cusanus szerint. Az iménti érvet Cusanus
nyilvánvalóan nem tekintené a legnagyobb és a legkisebb egybeesése megragadásának, mivel az érv
során az ellentétpár tagjaira két különböző fogalommal referálunk, s ennélfogva szétválasztjuk őket.
Cusanus szerint ezért nem racionális, hanem szimbolikus vizsgálódásra van szükség, méghozzá oly
módon, hogy a végtelen megragadására leginkább alkalmas szimbólumokat, a matematikai
alakzatokat kell példaként használni. Cusanus álláspontja az, hogy matematikai példák segítségével
három lépésben el lehet jutni a végtelen legnagyobbhoz, méghozzá a következőképpen: első
lépésben a véges matematikai alakzatokat kell szemügyre venni, figyelembe véve a tulajdonságaikat
és a relációikat, majd ezeket a relációkat megfelelő módon alkalmazni kell, „át kell vinni” a végtelen
alakzatokra, s végül, harmadik lépésben, még tovább lépve ezeknek a végtelen alakzatoknak a
relációit kell alkalmazni az egyszerű végtelenre, ami az abszolút legnagyobbal azonos (I, 12).

     Ha eljutunk idáig, akkor Cusanus szerint ez az eljárás „megragadhatatlan módon” arra tanítja
meg a tudatlanságunkat, hogy miként kell helyesebben és igazabb módon gondolkodnunk –
hasonlatok, enigmák segítségével – a legmagasabb dologról, még akkor is, ha lehetetlen, hogy
tökéletesen megragadjuk azt (I, 12).

      Annak belátását, hogy nem ragadhatjuk meg az abszolútumot, ám enigmák segítségével a
magunk módján közelíthetünk a megragadásához, Cusanus tudós (vagy tanult, az említett módon
kiokított) tudatlanságnak nevezi. Ez a tudatlanság Cusanus szerint azért különbözik az egyszerű
tudatlanságtól, mert a lehető legjobban tisztában van a korlátaival. Az ember számára, írja, még ha a
lehető legszorgosabb is a tudomány művelése terén, semmi sem lehet tökéletesebb annál, minthogy
a lehető legtudósabb legyen annak a tudatlanságnak a tekintetében, amely őt magát jellemzi (I, 1).

     Cusanus szerint annak, hogy az abszolút módon legnagyobbat racionálisan, diszkurzív módon
nem ragadhatjuk meg, az az oka, hogy a végtelen és a véges között nem áll fönn arányosság,
proportio (ex se manifestum est infiniti ad finitum proportionem non esse; I, 3). Cusanus minden
racionális ismeretszerzést – a matematikai megismerés analógiájára – proporcionálisnak tekint,
abban az értelemben, hogy a megismerő proporciókat, arányosságokat használ az ismertről az
ismeretlenre történő következtetés során (comparativa igitur est omnis inquisitio, medio proportionis
utens; I, 1). Cusanus tisztában van azzal, hogy ez a megközelítés a dolgok kvalitatív tulajdonságait
kvantitatív relációkra redukálja, ám ezt – az általa püthagoreus eredetűnek tartott – megközelítést
alapvetően helytállónak tekinti (I, 1 és I, 3).

      Cusanus szerint azonban nem pusztán arról van szó, hogy a végtelen és a véges
inkommenzurábilis, összemérhetetlen, s ezért a végtelent (az abszolút módon legnagyobbat) nem
ismerhetjük meg, hanem egyáltalában semmit sem ismerhetünk meg pontosan, minthogy a véges
dolgok tulajdonságai nem ismerhetők meg olyan pontosan, hogy ne lehetne még pontosabban
megismerni őket (I, 3). A megismerés a körbe írt sokszöghöz hasonlít, amelynek esetében a szögek
számát infinitezimálisan növelhetjük, a sokszög azonban a körrel sohasem lesz azonos (I, 3). Az
emberi ismeretek ennélfogva nem teljességgel bizonyosak, szigorú értelemben az ember nem
rendelkezik tudással (ellentétben az Istennel), hanem csak sejtésekkel (coniectura). A sejtések nem az
emberi megismerés valamilyen stádiumát jelentik Cusanus számára, amelyet lehetséges meghaladni,
hanem azt állítja, hogy lehetetlen, hogy létezzék olyan emberi ismeret, amely bizonyos tudás, és nem
sejtés (De coniecturis, Prologus, 2–13; a továbbiakban: DC).

      A teológiában a végtelen megismerhetőségének kizárása miatt Cusanus (minden, az összes
korábbi tradíciót szintetizálni kívánó törekvése és hajlandósága ellenére) szemben áll azzal a
tradícióval, amely lehetségesnek tartja, hogy analogikus módon állításokat tegyünk az Istenről és a
véges létezőkről.

      Az „analógia” fogalmának használata Arisztotelész Kategóriák című művének első fejezetén
alapul (1, 1a 1–15). A középkori logikában ennek alapján megkülönböztetik a predikátumok azonos
értelemben (univoce), eltérő értelemben (aequivoce), valamint paronimaként (denominative) történő
használatát. Aquinói Szent Tamás nagy hatású értelmezése szerint ez utóbbi esetben nem azonos, ám
nem is eltérő definíció szerint állítunk valamit több dologról, hanem annak alapján, hogy ezek a
dolgok ugyanarra vonatkoznak. Tamás kedvelt, Arisztotelész Metafizikájából származó (IV, 1003a 33–
36) példája alapján az állati testről, a vizeletről és az italról is állíthatjuk, hogy egészséges, ám ez nem
teljesen ugyanazt jelenti a három esetben. A vizeletről ugyanis mint az egészség jeléről, az állati
testről mint a szubjektumáról, az italról pedig mint az egészség okáról állíthatjuk azt, hogy
egészséges. Ez azért lehetséges, mert az összes fogalom egy és ugyanazon céllal áll vonatkozásban,
tudniillik az egészséggel. Azok a dolgok, amelyek analogikusan megegyeznek egymással vagy
valamilyen azonos céllal (mint a fenti példában), vagy valamilyen azonos ágenssel, vagy pedig
valamilyen azonos szubjektummal állnak vonatkozásban. Ez utóbbi alapján Aquinói Szent Tamás
szerint a létezés fogalmát is analogikusan használjuk. A szubsztanciáról és az akcidenseiről azt állítjuk,
hogy létezők, amennyiben ugyanazzal a szubjektummal (ti. a szubsztanciával) állnak vonatkozásban,
ám nem ugyanabban az értelemben (univoce) nevezzük létezőnek a szubsztanciát és az akcidenseket
(Aquinói Szent Tamás 1990: 95–96). A predikátumok analogikus használata különböző dolgok
összehasonlításán és megfelelésén alapul, ezért az „analogikus” szinonimájaként a középkorban
gyakran használják a „proportionalis” kifejezést is.
      Mint láthattuk, Cusanus azzal, hogy azt állítja, semmiféle proportio nem áll fönn a véges és a
végtelen között, kizárja, hogy akár csak analogikus módon állításokat tehessünk a végtelenről. Azt is
láttuk, hogy ha ez nem lehetséges, ám mégsem mondunk le arról, hogy valamiféle ismeretet
szerezzünk róla (ezzel az ismeretszerzéssel összefüggésben használja Cusanus előszeretettel a
„látás”, visio metaforát), akkor Cusanus szerint nem létezik más, mint a szimbolikus megközelítés.
Azokat a szellemi dolgokat, amelyeket önmagukban nem érhetünk el, írja, szimbolikus módon
vizsgáljuk (spiritualia per se a nobis inattingibilia symbolice investigentur; DI I, 11). Mindez a negatív
teológia, a paradox megfogalmazások, valamint a vizuális (főként geometriai) példákra alapozott
érvelés jelentős súlyát eredményezi Cusanus valamennyi írásában.

      A DI második könyve a korlátozott módon legnagyobbról (maximum contractum), az
univerzumról szól. Az univerzum korlátozottsága Cusanus értelmezésében azt jelenti, hogy az
univerzumban létező dolgok összehasonlíthatók egymással, nagyobbak és kisebbek lehetnek. Sem a
fizikai létezők véget nem érő fölosztásával, sem pedig megsokszorozásával (vagy, nem kvantitatív
terminusokban: a tökéletességük fokának csökkentésével vagy növelésével) nem juthatunk el a
végtelenhez, amely az abszolút értelemben legnagyobb és legkisebb egyidejűleg. Miután az
univerzumot alkotó fizikai létezők végesek és összehasonlíthatók egymással, s nem válhatnak
végtelenné, maga az univerzum is véges Cusanus szerint.

      Az univerzum végessége azonban Cusanus értelmezésében privatív végtelenséget, azaz
határtalanságot jelent. A határtalan univerzum ezzel szemben abban a privatív értelemben végtelen,
hogy nem létezik olyasmi, ami kívül lenne rajta és határolhatná (DI, II, 1). Az univerzum
határtalanságával Isten „negatív végtelensége” áll szemben. Ez a sajátos szóhasználat arra utal, hogy
Isten végtelenségét nem korlátozhatja semmi, miután – tiszta aktualitásként – azonos valamennyi
lehetőségével. Isten nincs „kívül” az univerzumon Cusanus értelmezése szerint, hanem – egységként
– benne létezik az univerzumban, ám nem olyan korlátozott, „összehúzott” módon (contracte),
ahogyan az univerzum létezik, hanem a maga végtelen módján. Az univerzum korlátozottsága,
„összehúzott”, „tömörített volta” azt jelenti, hogy az univerzum kizárólag olyan módon aktuális,
ahogyan azt a materiális, fizikai létezés feltételei engedik (II, 1, 320).

      A legnagyobbnak a korlátozott dolgokban való benne létezése ahhoz az ellenvetéshez vezetett
Cusanus teológiájával kapcsolatban, hogy annak pantheista konzekvenciái vannak. Johannes
Wencknek – a logikai alapelvek ignorálásán túl – ez a másik fontos ellenvetése Cusanusszal szemben
(Vansteenberghe 1910: 24–32). Ez az ellenvetés minden olyan teológiával szemben kézenfekvő,
amely Istent a létezéssel azonosítja. Láttuk, hogy Eckhart mester ellen, aki jelentős hatást gyakorolt
Cusanusra, az egyik legfontosabb vád az volt, hogy azonosnak tekinti Istent az általa teremtett
dolgokkal (3.7.1.). Cusanus átveszi Eckhart számos fordulatát, így például Istent „a létezés
formájának” (forma essendi) nevezi, ahogyan azt Eckhart és korábban Thierry de Chartres tette
(Santinello 1987: 43; 67). Nem véletlen, hogy Johannes Wenck a pantheizmussal kapcsolatos
ellenvetése során éppen Eckhart mesternek és az ún. begard eretnekeknek az elítélésére hivatkozik,
akiknek a teoretikus pozíciója megítélése szerint ebben a kérdésben azonos Cusanuséval
(Vansteenberghe 1910: 24–32).

     Cusanus – paradox és szándékosan ellentmondásos megfogalmazásait figyelembe véve – kiváló
célpontot nyújt az ellenvetést megfogalmazó Wenck számára. Annak ellenére azonban, hogy számos
olyan kijelentés található Cusanusnál, amely Isten és a teremtett világ azonosságát állítja, több
megfogalmazásából teljesen nyilvánvaló, hogy sokkal inkább az a kérdés foglalkoztatta, hogy miként
lehetséges az, hogy Isten azonos az általa teremtett dolgokkal, ám egyúttal különbözik tőlük (vö. Quis
denique intelligere potest Deum esse essendi formam nec tamen immisceri creaturae? Ki képes annak
megértésére, hogy Isten a létezés formája, ám mégsem keveredik a teremtményekkel?, DI II, 2).
     Cusanus a problémára egy hasonlattal válaszol. Az abszolút módon legnagyobb úgy viszonyul a
véges dolgokhoz, mint ahogyan valamely arc azokhoz a képmásaihoz, amelyek különbözőképpen
megjelenítik. Az arc „az érzékek és az elme számára fölfoghatatlan módon” egy és ugyanaz marad a
képmásaiban, amelyek mind különbözőek (II, 3).

       A DI második könyvében a platonikusok világlélekkel kapcsolatos nézeteinek tárgyalása során
(DI II, 9) Cusanus – tisztán teoretikus alapon – a fizikai létezők mozgásával is foglalkozik. A mozgás
kérdését azért a világlélek tárgyalása során veti fel, mert a platonikusok a világlelket minden mozgás
forrásának tartották (DI II, 9). Cusanus úgy gondolja, hogy a véges fizikai dolgok mozgásának nem a
világlélek, hanem Isten a forrása, a véges dolgok mozgása azonban nem azonos a legnagyobb
mozgásával, az „abszolút mozgással”. Az ellentétek Istenben való egybeesésének elvét alkalmazva
Cusanus ugyanis azt állítja, hogy a legnagyobb mozgás a teljes nyugalommal azonos (II, 10; absolutus
motus est quies et Deus).

      Abból azonban, hogy a teljes nyugalom csak Istent jellemezheti, Cusanus arra következtet, hogy
az univerzumban semmi sincs nyugalomban, következésképpen – teológiai okokból – nem lehetséges
az, hogy az univerzumnak olyan, nyugalomban lévő középpontja legyen, mint amilyet a ptolemaioszi
kozmológia feltételez. A Föld következésképpen nem lehetséges, hogy az univerzum nyugalomban
lévő középpontja legyen, amiből továbbá az következik, hogy a Föld – „még ha ez nekünk nem is
tűnik föl” – valójában mozgásban van (manifestum est terram istam in veritate moveri, licet nobis hoc
non appareat; II, 12). Hasonló megfontolások alapján az sem lehetséges Cusanus szerint, hogy az
univerzum bármely pontja az univerzum nyugalomban lévő fizikai középpontja legyen. Az univerzum
„határa és középpontja” (circumferentia et centrum) Cusanus szerint Isten, aki „mindenütt van és
sehol sincs” (II, 12).

      Cusanus – mint láthattuk – a kozmológiai konklúzióihoz tisztán spekulatív teológiai alapon jutott
el, az írásban egyáltalán nem történik utalás megfigyelésekre vagy kísérletekre.

      Cusanus a későbbiekben írt műveiben többször, különböző fogalmak és hasonlatok segítségével
kifejtette azokat az alapgondolatait, amelyek már a DI-ban megtalálhatók voltak. Az első ilyen
jelentős mű a De coniecturis volt (A sejtések; 1442/3), amelyben Cusanus újrafogalmazza azt, amit
a DI a tökéletes megismerés lehetetlenségéről mondott (a „sejtés” episztemológiai jelentéséről már
beszéltünk), valamint azt, amit a DI II, 6-ban az egységek aritmetikai szimbólumok segítségével
történő reprezentációja kapcsán röviden már jelzett.

    Az írás a korábbihoz képest új megközelítést is tartalmazott. Ez az ars coniecturalis és a
megismerés négy régiójának az elmélete volt.

      Az ars coniecturalis kifejezés, amelyet maga Cusanus használ a műben Raymundus Lullus ars
generalisára emlékeztet. Cusanus – mint láttuk – intenzíven tanulmányozta Lullust az 1420-as évektől
fogva, az ars coniecturalis azonban, amit az írásban kifejt, csak néhány kevésbé jelentős aspektusát
tekintve hasonlít a lullusi ars generalishoz (Koch 1956: 14–15). Ilyen például az, hogy diagramok
segítségével kívánja szemléltetni azt, amit kifejt, csakúgy, mint korábban Lullus. Lullusnál azonban
nem találhatók meg a sejtésekkel kapcsolatos ismeretfilozófiai tézisek, továbbá azok az alapelvek,
amelyek Cusanus írását egyértelműen az újplatonikus tradícióhoz (mindenekelőtt Prokloszhoz,
valamint Pszeudo-Dionüsziosz Areopagitészhez) kapcsolják.

       Az újplatonikus tradícióhoz kapcsolódó Cusanus négy metafizikai egységet különböztet meg. Az
első az abszolút egység, Isten, ami mindent magában foglal (complicatio; DC I, 5). A további egységek
kifejtik azt (explicatio), amit az első egység a maga abszolút módján tartalmaz (complicatio). Az első
egységet az 1-es szám reprezentálja. A második egység az értelemnek, az intellectusnak az
egysége (unitas intellectualis; intelligentia), amely már nem tiszta egység, hanem különbözőséget
tartalmaz. A második egységet a 10-es szám reprezentálja. A harmadik egység a lélek (anima; 100), a
negyedik pedig a test (sensibilis corporalisve unitas; 1000).

      Az Istent, az intelligenciákat, a lelket és a testet az egység fogalmával összekapcsoló metafizikai
konstrukció alapfogalmai az egység (unitas), másság vagy különbözőség (alteritas), valamint a
részesedés (participatio) (Koch 1956: 18–22). Az írásban Cusanus végig matematikai (aritmetikai és
geometriai) szimbólumokat alkalmaz (a DI-ben kifejtett szimbolikus módszert követve) a négy egység
sajátosságainak szimbolikus reprezentációjához. A DI-tól eltérően azonban itt a szimbolikus
vizsgálódást kiterjeszti Cusanus a véges dolgokra is (Koch 1956: 26).




                                  Figura P (De coniecturis I, 9; 41, 10)

     Az ars coniecturalis fogalmi alapja az egységmetafizika, a szemléleti alapja azonban az
aritmetikai és geometriai szimbólumok sora, amelyeket Cusanus az írásban használ (Koch 1956: 35).

      A De coniecturis azonban (ahogyan arra a címe is utal) a megismerés természetével foglalkozik,
s az igazi újdonsága az, hogy – az újplatonikus metafizikából ismert – négy metafizikai egységnek
episztemológiai régiókat feleltet meg. A négy episztemológiai régió az Isten, az értelem (intellectus),
az ész (ratio) és az érzékelőképesség (sensus). Az ember az a teremtett létező, amely a véges
megismerés mindhárom régióját magában foglalja. Későbbi írásában, a De beryllóban (1458) az
embert „második Istennek” nevezi, mert az ember az egyetlen olyan teremtmény, amely – átfogva a
teremtett világ egészét – az értelme révén képes produktív módon viszonyulni a világához. A De
mente című dialógusban pedig az emberi elmét (mens) minden dolog mértékének nevezi, s
különbözőnek tekinti a többi teremtett létezőtől annyiban, hogy – a végtelen egységhez hasonlóan –
nem explicatio, hanem complicatio. Az elme Isten képmása, amennyiben minden dolgot magában
foglal, s képes arra, hogy megalkossa az emberi kultúrának és a fogalmaknak a világát (Flasch 2001:
77; 90–91).

      Említettük, hogy Cusanus szerint az igazság „pontosságát” nem érhetjük el, s ennélfogva
kizárólag sejtéseink lehetnek, pontos, teljességgel bizonyos ismereteink azonban nem. Ezt Cusanus
a De coniecturis participatióval foglalkozó részében abból az alapelvből vezeti le, hogy a
megismerőképesség csak azt a tárgyat képes megismerni úgy, ahogyan van, amit ő maga alkot meg
(DC I, 11). Miután azonban minden dolgot Isten alkot meg, kizárólag Isten képes megismerni úgy a
dolgokat, ahogyan vannak.
                                Figura U (De coniecturis I, 13; 65, 10)

      A De coniecturis konstrukciója szerint minden metafizikai egységnek egy-egy episztemológiai
régió felel meg, s minden episztemológiai régiónak megfelel egy megismerőképesség. Az egyes
régiókhoz tartozó megismerőképességek mindegyike a maga sajátos módján ismeri meg a dolgokat.
„Istenben minden Isten, az intelligentiában minden értelem, a lélekben lélek, a testben test”, írja
(DC I, 4, 15,1–2). Az isteni megismerés isteni módon (divinaliter) ismeri meg a dolgokat, abszolút igaz
módon, vagyis pontosan úgy, ahogyan megalkotta őket, s ahogyan azok léteznek. Az intelligencia
értelmi megragadással (intellectualiter) ismeri meg a dolgokat, igaz módon (vere). A lélek a lélek
módján (animaliter), ám nem igaz módon, hanem az igazhoz hasonló módon (verisimiliter), a test
pedig testileg (corporaliter), olyannyira konfúz módon, hogy az már az igazhoz hasonlónak sem
nevezhető (DC, I, 4).

     Az egyes megismerési képességeket a bizonyosság különböző fokai illetik meg. Az isteni
megismerést teljes bizonyosság jellemzi, az intellektuális megismerést bizonyosság, a racionális
megismerést a vélekedés gyenge bizonyossága, az érzéki megismerést pedig az, hogy a rendezetlen
benyomásokat az érzékelőképesség egyáltalán nem képes elrendezni, s ennélfogva nem rendelkezik
bizonyossággal (Koch 1956: 40). Az érzéki benyomásokat az ész rendezi azáltal, hogy „leszáll” az
érzékelőképességhez, amely kizárólag érzékelni képes, ám önmagában képtelen a
megkülönböztetésre (discretio; DC I, 8).

      Az egyes régiókra Cusanus szerint a terminusok eltérő használata jellemző (Koch 1956: 41). Az
emberi nyelv az ész és – amennyiben érzékelhető jelek segítségével kommunikálunk – az érzékelés
nyelve, s ennélfogva nem alkalmas a magasabb régióknak megfelelő megismerés kifejezésére. Az
ellentmondásmentesség elve Cusanus szerint kizárólag az ész régióját jellemzi,
az intelligentia régiójára az jellemző, hogy az ennek megfelelő megismerőképesség, az értelem képes
arra, hogy az ellentéteket egységben szemlélje. A legegyszerűbb példa erre a szám vagy a háromszög
fogalma, amely Cusanus szerint az értelmi szemlélet alapján ellentétes tulajdonságokat foglal
magában (pl. páros-páratlan; derékszögű-nem derékszögű), a racionális megközelítés azonban az
említett tulajdonságokkal rendelkező matematikai alakzatokat elkülönítetten kezeli.
       A De coniecturis – csakúgy, mint Cusanus egész életműve – közvetlenül valószínűleg semmiféle
  vagy csak csekély hatást gyakorolt a későbbi filozófusokra. Mindazonáltal azt követően, hogy Ernst
  Cassirer a tudás problémájának kezelése miatt „az első modern gondolkodónak” nevezte, többen is
  megkísérelték kimutatni, hogy későbbi jelentős gondolkodók előfutára volt. A közvetlen hatás
  azonban kizárólag az őt első kézből és kiválóan ismerő Giordano Bruno esetében nyilvánvaló.
  A Figura P-t Leibniz ismerte, ám nem úgy, mint Cusanus művének jellegzetes diagramját, hanem úgy,
  mint a keresztény platonikusok jellegzetes alakzatát (Koch 1956: 29). S habár Cusanust számos tézise
  Immanuel Kanttal is rokonítja, Kant esetében még efféle közvetett hatásról sem beszélhetünk.
  Schelling és Jacobi esetében más a helyzet, mivel Giordano Bruno filozófiáján keresztül rájuk
  közvetett módon Cusanus is gyakorolt hatást (Flasch 2001: 159–161).

       Az 1450-es évek Cusanus számára – miután kinevezték Brixen püspökévé – a politikai, sőt
  alkalmanként a katonai csatározások jegyében telt. A káptalan ugyanis nem választotta meg
  püspöknek, és Sigismund von Österreich sem járult hozzá a kinevezéséhez. A reformelképzelései
  határozott ellenállásba ütköztek. 1458-ban az új pápa, II. Pius (Aeneas Silvius Piccolomini), akivel
  régóta baráti viszonyt ápolt, Rómába hívta. Itt új diplomáciai feladatok várták (tekintettel a
  Konstantinápoly 1453-as elfoglalását követő új helyzetre), továbbá azt a megbízást kapta, hogy
  vegyen részt a kúria és a római klérus reformjában. Utolsó korszakában több összefoglaló filozófiai-
  teológiai művet is írt (De venatione sapientiae, De beryllo, De apice theoriae, De principio; Flasch
  2001: 169–170), s 1453 után a vallások közötti békének, valamint a mohamedánok megtérítésének
  lehetőségével is foglalkozott a De pace fidei (1453), valamint a Cribratio Alkorani (1460/61) című
  műveiben. Utolsó útjára mindazonáltal nem a vallások közötti béke jegyében indult. 1464-ben
  Todiban érte utol a halál, a törökök elleni keresztes hadjárat megszervezését célzó út során. Cusanus
  Rómában, a San Pietro in Vincoli templomban nyugszik.

  Irodalom
ABÉLARD 1962: Monfrin J. (ed.) Historia Calamitatum. Texte critique avec une
 introduction. Paris: Vrin.
ADAM DE WODEHAM 1990a: Lectura secunda in librum primum Sententiarum, Prologus et
 distinctio prima. Wood R. – Gál G. (ed.) St. Bonaventure, N. Y.: St. Bonaventure University.
ADAM DE WODEHAM 1990b: Lectura secunda in librum primum Sententiarum,
 Distinctiones II–VII. Wood R. – Gál G. (ed.) St. Bonaventure, N. Y.: St. Bonaventure
 University.
ADAM DE WODEHAM 1988: Tractatus de indivisibilibus. A Critical Edition with
 Introduction. Dordrecht/Boston/London: Kluwer.
ADAMS M. M. 1970: „Intuitive cognition, certainty and scepticism in William of
 Ockham.” Traditio 26, 389–398.
ADAMS M. M. 1982: „Universals in the early fourteenth century.” In Kretzmann N. – Kenny
 A. – Pinborg J. (szerk.) The Cambridge History of Later Medieval Philosophy, Cambridge:
 CUP, 411–439.
ADAMS M. M. 1987: William Ockham. Notre Dame: University of Notre Dame Press.
ADAMS M. M. 1995: „Introduction.” In Peter Abelard: Ethical Writings. tr. by Spade, P. V.
 Indianapolis/Cambridge: Hackett, vii–xxvi.
ADAMS R. M. 2004: „Primitív ezség és primitív azonosság”. In Farkas K. – Huoranszki
 F. (szerk.) Modern metafizikai tanulmányok. Budapest: ELTE Eötvös Kiadó, 69–89. A
 tanulmány angolul 1979-ben jelent meg.
ADAMUS BALSAMIENSIS 1956: Adam Balsamiensis Parvipontani Ars Disserendi
 (Dialectica Alexandri). Minio-Paluello L. (ed.) „Twelfth Century Logic: Texts and Studies”
 vol. 1. Roma: Edizioni di storia e letteratura.
AEGIDIUS ROMANUS 1968: In secundum librum Sententiarum. 1581 (Reprint Frankfurt:
 Minerva).
AEGIDIUS ROMANUS 1991: „A filozófusok tévedései.” Magyar Filozófiai Szemle, 1991/3,
 316–347.
ALANUS DE INSULIS 1981: Häring, N. M. (ed.) „Magister Alanus de Insulis Regulae
 caelestis iuris.” Archives d’histoire doctrinale et littéraire du moyen âge 48, 97–226.
ALBERTUS MAGNUS 1890: Liber Posteriorum Analyticorum. In Opera Omnia. Vol. II.
 ed. Augustus Borgnet, Paris: L. Vivès.
ALBERTUS MAGNUS 1891: De generatione et corruptione. In Opera Omnia. Vol. IV.
 ed. Augustus Borgnet, Paris: L. Vivès.
ALBERTUS MAGNUS 1964: Metaphysica. Libros VI–XIII, Geyer B. (ed.). In Opera omnia
 XVI, 2, Münster: Aschendorff.
ALBERTUS MAGNUS 1968: De anima, ed. C. Stroick, Opera omnia VII, 1, Münster:
 Aschendorff.
ALBERTUS MAGNUS 1975: De unitate intellectus, Hufnagel A. (ed.). In Opera omnia XVII,
 1, Münster: Aschendorff.
ALLUNTIS F. 1968: Cuestiones Quodlibetales (Obras del Doctor Sutil Juan Duns
 Escoto) Alluntis Felix (szerk.) Madrid: Biblioteca de Autores Cristianos.
ALLUNTIS F., WOLTER A. B. 1975: John Duns Scotus: God and Creatures. The Quodlibetal
 Questions, Princeton: Princeton University Press.
ALTRICHTER F. 1993a: „Fogalom és lét: logikai út Istenhez?” In Észérvek az európai
 filozófiai hagyományban. Budapest: Atlantisz, 27–47.
ALTRICHTER F. 1993b: „Fogalom és lét: logikai zsákutca Istenhez.” In Észérvek az európai
 filozófiai hagyományban. Budapest: Atlantisz, 49–70.
ANSCOMBE G. E. M. 1985: „Why Anselm’s Proof in the Proslogion Is Not an Ontological
 Argument.” The Thoreau Quarterly 17, 32–40.
ANSCOMBE G. E. M. 1993: „Russelm or Anselm?” Philosophical Quarterly 43, 500–504.
ANSELMUS 1968: S. Anselmi Cantuariensis Archiepiscopi Opera Omnia. Vol. I–VI (Seckau–
 Rom–Edinburgh 1938–1961) editio photomechanica in 2 tomis, recensuit F. S. Schmitt,
 Stuttgart–Bad Cannstatt: Frommann.
ANZELM 1983: „Részletek Szent Anzelm Proslogionjából.” Világosság, Melléklet, 1983.
 december, 10–19.
ANZELM 1993: Canterbury Szent Anzelm, Miért lett Isten emberré? Budapest: MTA Filozófiai
 Intézete.
ANZELM 2001: Canterburyi Szent Anzelm, Filozófiai és teológiai művek I., Budapest: Osiris.
AQUINÓI SZENT TAMÁS 1990: A létezőről és a lényegről. Budapest: Helikon.
AQUINÓI SZENT TAMÁS 1993: Az értelem egysége. Budapest: Ikon.
AQUINÓI SZENT TAMÁS 1998: A világ örökkévalósága. Budapest: Jószöveg.
ARISTOTELES LATINUS 1965: Aristoteles Latinus II 1–2, De interpretatione vel
 Periermenias. Translatio Boethii, ed. L. Minio-Paluello; Translatio Guillelmi de Moerbeka,
 ed. G. Verbeke, rev. L. Minio-Paluello, Leiden: E. J. Brill.
ARISTOTELES LATINUS 1966: Aristoteles Latinus I 6–7, Categoriarum supplementa,
 Porphyrii Isagoge, Translatio Boethii, et Anonymi Fragmentum vulgo vocatum „Liber sex
 principiorum.” ed. L. Minio-Paluello adiuv. B. G. Dod, Leiden: E. J. Brill.
ARISTOTELES LATINUS 1968: Aristoteles Latinus IV 1–4 (2 et 3 ed. alt.) Analytica
 posteriora. Translationes Iacobi, Anonymi sive ’Ioannis’, Gerardi et Recensio Guillelmi de
 Moerbeka, ed. L. Minio-Paluello et – B. G. Dod, Bruges–Paris: Desclée De Brouwer.
ARISZTOTELÉSZ 1992: „Arisztotelész, Metafizika, VII (Z) könyv.” Gond, 1992/1, 125–157.
AVICEBRON 1892–95: Fons vitae, ed. Cl. Baeumker, Beiträge zur Geschichte der Philosophie
 des Mittelalters, I, 2–4 Münster: Aschendorff.
AVICENNA 1508: Opera. Venetiis: Bonetus Locatellus.
AVICENNA LATINUS 1977: Liber De Philosophia Prima sive Scientia Divina, I–IV. Édition
  critique de la traduction latine médiévale par S. van Riet. Introduction doctrinale par G.
  Verbeke, Louvain: Peeters/ Leiden: E. J. Brill.
AVICENNA LATINUS 1980: Liber De Philosophia Prima sive Scientia Divina, V–X. Édition
  critique de la traduction latine médiévale par S. van Riet. Introduction doctrinale par G.
  Verbeke, Louvain: Peeters/ Leiden: E. J. Brill.
AYER A. J. 1971: Russell and Moore: The Analytical Heritage. Cambridge, Mass.: Harvard
  University Press.
BALIÈ 1965: „The Life and Works of John Duns Scotus.” In Ryan J.K. – Bonansea
  B.M. (szerk.) John Duns Scotus 1265–1965, Washington, D. C.: The Catholic University of
  America Press, 1–27.
BÁNYAI F. 1993: „Előszó.” In Eckhart mester: Útmutató beszédek, Budapest: T-Twins, 5–22.
BARNES J. 1972: The Ontological Argument. London: Macmillan.
BARNES J. 1975: „Review: R. R. La Croix, Proslogion II and III: A Third Interpretation of
  Anselm’s Argument.” Philosophical Review 84, 135–140.
BARNES J. 2003: Porphyry: Introduction. Oxford: Clarendon Press.
BERNARDUS GUIDONIS 1968: „Legenda sancti Thomae Aquinatis.” In A. Ferrua (ed.) S.
  Thomae Aquinatis Vitae Fontes Praecipuae. Alba: Ed. Domenicane.
BIANCHI L. 1983: „Captivare intellectum in obsequium Christi.” Rivista critica di storia della
  filosofia 38, 81–87.
BIANCHI L. 1990: Il vescovo e i filosofi. La condanna parigina del 1277 e l’evoluzione
  dell’aristotelismo scolastico. Bergamo: Lubrina.
BLOMME R. 1958: La doctrine du péché dans les écoles théologiques de la première moitié du
  XIIe siècle. Louvain: Publications Universitaires de Louvain/Gembloux: Duculot.
BOEHNER PH. 1943: „The notitia intuitiva of non-existents according to Ockham.” Traditio 1,
  223–275.
BOËTHIUS 1880: Anicii Manlii Severini Boetii Commentarii in librum Aristotelis Peri
  Hermeneias. Leipzig: Teubner.
BOËTHIUS 1973: The Theological Tractates and the Consolation of Philosophy. Cambridge,
  Mass.: Harvard University Press.
BOËTHIUS 1979: A filozófia vigasztalása. Budapest: Európa.
BOËTHIUS DE DACIA 1976: Opuscula: De aeternitate mundi, De summo bono, De
  somniis (Corpus Philosophorum Danicorum Medii Aevi 6.2) ed. N. G. Green-Pedersen,
  København: G. E. C. Gad.
BONAVENTURA 1885: In II librum Sententiarum. In Doctoris Seraphici S. Bonaventurae
  Opera omnia. Vol. II., Quaracchi: Collegium S. Bonaventurae.
BONAVENTURA 1891: Opuscula varia theologica. In Doctoris Seraphici S. Bonaventurae
  Opera omnia. Vol. V., Quaracchi: Collegium S. Bonaventurae.
BRAMPTON C. K. 1964: „Duns Scotus at Oxford, 1288–1301.” Franciscan Studies 24, 5–20.
BRENNAN M. 1986: „Materials for the Biography of Johannes Scottus Eriugena.” Studi
  Medievali, ser. 3a, 27, 413–460.
BROAD C. D. 1953: Religion, Philosophy and Physical Research. London: Routledge &
  Keagan Paul.
BROWN S. F., 1972: „Walter Burleigh’s Treatise De Suppositionibus and its Influence on
  William of Ockham.” Franciscan Studies 32, 15–64.
BROWN S. F. 1975: „Gerard Odon’s »De suppositionibus«.” Franciscan Studies 35, 5–44.
BROWN S. F. 1995: „Peter Aureoli »De unitate conceptus entis« (Reportatio Parisiensis in I
  Sententiarum dist. 2, p. 1, qq. 1–3 et p. 2, qq. 1–2).” Traditio 50, 199–249.
BURNETT CH. 1994: „Michael Scot and the Transmission of Scientific Culture from Toledo to
  Bologna via the Court of Frederick II Hohenstaufen.” Micrologus 2, 101–26.
BURNETT CH. 1995: „The Institutional Context of Arabic–Latin Translations of the Middle
  Ages: A Reassessment of the ‘School of Toledo’.” In Weijers O. (szerk.) Vocabulary of
  Teaching and Research between the Middle Ages and Renaissance, CIVICIMA, Etudes sur le
  vocabulaire intellectuel du moyen âge, 8, Turnhout 1995, 214–35.
BURNETT CH. 1996: „The Introduction of Aristotle’s Natural Philosophy into Great Britain:
  A Preliminary Survey of the Manuscript Evidence.” In Marenbon J. (szerk.) Aristotle in
  Britain during the Middle Ages. Turnhout, 21–50.
BURR D. 1971: „Petrus Ioannis Olivi and the Philosophers.” Franciscan Studies 34, 41–71.
BURR D. 1976: „The Persecution of Peter Olivi.” Transactions of the American Philosophical
  Society 66, 3–98.
BUYTAERT E. 1952: „Introduction.” In Buytaert E. (ed.) Peter Aureoli, Scriptum Super
  Primum Sententiarum I. St. Bonaventure, NY: The Franciscan Institute.
CALCIDIUS 2003: Commentario al«Timeo»di Platone. Testo latino a fronte. Moreschini
  C. (ed.) Milano: Bompiani.
CALLEBAUT P. A., 1928: „La maîtrise du Bx. Jean Duns Scot en 1305; Son départ de Paris
  en 1307 durant la préparation du procès contre les Templiers.” Archivum Franciscanum
  Historicum XXI, 206–239.
CALLUS D. A. 1943: „Introduction of Aristotelian Learning to Oxford,” Proceedings of the
  British Academy (XXIX), 229–81.
CANNING J. 2002: A középkori politikai gondolkodás története 300–1450. Budapest: Osiris.
CHADWICK H. 1981: Boethius. The Consolations of Music, Logic, Theology and
  Philosophy. Oxford: Clarendon Press.
CHARTULARIUM 1889: Chartularium Universitatis Parisiensis. Tomus I – Denifle H. –
  Chatelain É. (szerk.) Paris: Delalain.
CHARTULARIUM 1891: Chartularium Universitatis Parisiensis, Tomus II – Denifle H. –
  Chatelain É. (szerk.) Paris: Delalain.
CHATTON W. 1989: Reportatio et Lectura super Sententias: Collatio ad Librum Primum et
  Prologus. Wey J. C. (ed.) Toronto: Pontifical Institute of Mediaeval Studies.
CHENU M.–D., 1936: „Grammaire et théologie aux XIIe et XIIIe siècles.” Archives d’histoire
  doctrinale et littéraire du moyen âge (10) 5–28.
CLANCHY M. T. 1993: From Memory to Written Record. England 1066–1307. (Second
  Edition) Oxford: Blackwell.
CLANCHY M. T. 1997: Abelard. A Medieval Life. Oxford: Blackwell.
COURTENAY W. J. 1978: Adam Wodeham: An Introduction to His Life and Writings (Studies
  in Medieval and Reformation Thought, 21) Leiden: E. J. Brill.
COURTENAY W. J., TACHAU K. 1982: „Ockham, Ockhamists, and the English-German
  Nation at Paris, 1339–1341.” History of Universities 2, 53–96.
COURTENAY W. J. 1984a: „The Reception of Ockham’s Thought at the University of
  Paris.” In Preuve et raisons à l’Université de Paris: Logique, ontologie et théologie au XIVe
  siècle. ed. Z. Kaluza – P. Vignaux, Paris: Vrin, 43–64.
COURTENAY W. J. 1984b: „The Role of English Thought in the Transformation of University
  Education in the Late Middle Ages.” In Rebirth, Reform and Resilience: Universities in
  Transition, 1300–1700, ed. J. A. Kittelson – P. J. Transue, Columbus: Ohio State University
  Press, 103–162.
COURTENAY W. J. 1987a: Schools and Scholars in Fourteenth-Century England, Princeton:
  Princeton University Press.
COURTENAY W. J. 1987b: „The Reception of Ockham’s Thought in Fourteenth-Century
  England.” In Hudson A. – Wilks M. (szerk.) From Ockham to Wyclif, Oxford: Blackwell, 89–
  107.
COURTENAY W. J. 1991: „Nominales and Nominalism in the Twelfth Century.” In Jolivet J. –
  Kaluza Z. – De Libera A. (szerk.) Lectionum Varietates. Hommage à Paul Vignaux (1904–
  1987) Paris: Vrin, 11–48.
COURTENAY W. J. 1995a: „Scotus at Paris.” In Sileo L. (szerk.) Via Scoti. Methodologica ad
  mentem Joannis Duns Scoti. Atti del Congresso Scotistico Internazionale, Roma 9–11 marzo
  1993, Roma: PAA–Edizioni Antonianum, Vol. I, 149–163.
COURTENAY W. J. 1995b: „Was There an Ockhamist School?” In Philosophy and Learning.
  Universities in the Middle Ages. ed. M. J. F. M. Hoenen et al., Leiden: Brill, 1994) 263–92.
CROWLEY TH. 1950: Roger Bacon: The Problem of the Soul in his Philosophical
  Commentaries. Louvain: Éditions de l’Institut Supérieur de Philosophie/Dublin: James Duffy
  & Co.
CULLEN C. C. 2006: Bonaventure. Oxford: OUP.
DANIEL        OF       MORLEY 1979: Gregor            Maurach (ed.) „Daniel       von     Morley
  ’Philosophia’.” Mittellateinisches Jahrbuch 14, 204–255.
DALES R. C. 1990: Medieval Discussions of the Eternity of the World. Leiden: E. J. Brill.
D’ALVERNY M-TH. 1991: „Translations and Translators.” In Benson R. L. – Constable G. –
  Lanham C. D. (szerk.) Renaissance and Renewal in the Twelfth Century. Toronto: University
  of Toronto Press and the Medieval Academy of America, 421–462.
D’ORS A. 1997–2003: „Petrus Hispanus O. P., Auctor Summularum.” Vivarium 35 (1997) 21–
  71.; „Petrus Hispanus O. P., Auctor Summularum (II): Further documents and problems.”
  Vivarium, 39 (2001) 209–54.; „Petrus Hispanus O. P., Auctor Summularum (III): ’Petrus
  Alfonsi’ or ’Petrus Ferrandi’?.” Vivarium 41 (2003) 249–303.
DE LIBERA A. 1981: „Le traité De appellatione de Lambert de Lagny (Lambert
  d’Auxerre).” Archives d’histoire doctrinale et littéraire du moyen âge 48, 227–285.
DE LIBERA A. 1982: „The Oxford and Paris Traditions in Logic.” In Kretzmann N. – Kenny
  A. – Pinborg J. (szerk.) The Cambridge History of Later Medieval Philosophy, Cambridge:
  CUP, 174–187.
DE LIBERA A. 1990: Albert le Grand et la philosophie. Paris: Vrin.
DE MOWBRAY M. 2002: „1277 and All That – Students and Disputations.” Traditio 57, 217–
  38.
DE RIJK L. M. 1962: Logica Modernorum: A Contribution to the History of Early Terminist
  Logic, Vol. I: On the Twelfth Century Theory of Fallacy. Assen: Van Gorcum.
DE RIJK L. M. 1967: Logica modernorum: A Contribution to the History of Early Terminist
  Logic, Vol. II: The Origin and Early Development of the Theory of Supposition, Assen: Van
  Gorcum (a kötet külön számozott két részét 1967/1 és 1967/2-ként jelölöm).
DE RIJK L. M. 1972: „Introduction.” In Petrus Hispanus 1972: VII–CXXIX.
DE RIJK L. M. 1975: „Logica Cantabrigiensis. A fifteenth century Cambridge manual of
  logic.” Revue Internationale de Philosophie 29, 297–315.
DE RIJK L. M. 1980: „The Semantical Impact of Abailard’s Solution of the Problem of
  Universals.” In Thomas R. (szerk.) Petrus Abaelardus: Person, Werk und Wirkung. Trier:
  Paulinus-Verlag, 139–152.
DE RIJK L. M. 1985: „Walther Burley’s Tract De exclusivis. An edition.” Vivarium 23, 23–54.
DRONKE P. 1992: „Heloise, Abelard and some recent discussions.” In Intellectuals and poets
  in Medieval Europe. Roma: Edizioni di Storia e Letteratura.
DUHEM P. 1906–1913: Études sur Léonard de Vinci. Paris: Hermann.
DUHEM P. 1913–1959: Le système du monde. Histoire des doctrines cosmologiques de Platon
  à Copernique. Paris: Hermann.
DUMONT S. D. 1987: „The univocity of the concept of being in the fourteenth century: John
  Duns Scotus and William of Alnwick.” Mediaeval Studies 49: 1–75.
DUMONT S. D. 1989: „Theology as a Science and Duns Scotus’s Distinction between Intuitive
  and Abstractive Cognition.” Speculum 64, 579–599.
DUMONT S. D. 1992: „Transcendental Being: Scotus and Scotists.” Topoi 11, 135–148.
DUMONT S. D. 1995a: „The Question on Individuation in Scotus’s ’Quaestiones super
  Metaphysicam’.” In Sileo L. (szerk.) Via Scoti. Methodologica ad mentem Joannis Duns
  Scoti. Atti del Congresso Scotistico Internazionale, Roma 9–11 marzo 1993, Roma: PAA–
  Edizioni Antonianum, Vol. I, 193–227.
DUMONT S. D. 1995b: „The Origin of Scotus’s Theory of Synchronic Contingency.” Modern
  Schoolman 72, 149–67.
DUMONT S. D. 2001: „Did Duns Scotus Change his Mind on the Will?.” In Aertsen J. –
  Emery K. – Speer A. (szerk.) Nach der Verurteilung von 1277. Philosophie und Theologie an
  der Universität von Paris im letzten Viertel des 13. Jahrhunderts. Studien und
  Texte (Miscellanea mediaevalia, Bd. XXVIII) Berlin/New York: Walter de Gruyter, 719–94.
DUNS SCOTUS 1639: Wadding L. (ed.) Johannes Duns Scotus: Opera omnia. Lyon:
  Laurentius Durand (reprint kiadása: Hildesheim: Georg Olms, 1968–1969).
DUNS SCOTUS 1950–: Ioannis Duns Scoti Opera Omnia. Civitas Vaticana: Typis Polyglottis
  Vaticanis.
DUNS SCOTUS 1997: Andrews R. – Etzkorn G. et al. (ed.) B. Iohannis Duns Scoti Questiones
  super libros Metaphysicorum Aristotelis. St. Bonaventure, N. Y.: Franciscan Institute.
DUNS SCOTUS 1999: Andrews R. – Etzkorn G. et al. (ed.) B. Ioannis Duns Scoti Quaestiones
  in librum Porphyrii Isagoge et Quaestiones super praedicamenta Aristotelis. St. Bonaventure,
  N. Y.: Franciscan Institute.
DURLING R. J. 1994: „The Anonymous Translation of Aristotle’s De Generatione et
  Corruptione (Translatio Vetus).” Traditio 49, 320–330.
EADMER 1972: The Life of St Anselm, Archbishop of Canterbury. Oxford: Clarendon.
EBBESEN S., FREDBORG K. M., NIELSEN L. O. 1983: „Compendium logicae Porretanum
  ex codice Oxoniensi Collegii Corporis Christi 250: A Manual of Porretan Doctrine by a
  Pupil of Gilbert’s.” Cahiers de l’institut du moyen-age grec et latin 46, III–XVII és 1–113.
ECKHART MESTER 1986: Beszédek. Budapest: Helikon.
EHRLE F. 1889: „Der Augustinismus und Aristotelismus in der Scholastik gegen Ende des 13.
  Jahrhunderts.” Archiv für Literatur- und Kirchengeschichte des Mittelalters 5, 603–635.
EHRLE F. 1925: Der Sentenzenkommentar Peters von Candia. Münster, Aschendorff.
ERIUGENA 1978: Iohannis Scotti De divina praedestinatione liber. Madec G. (ed.) Corpus
  Christianorum Continuatio Mediaevalis L, Turnhout: Brepols.
ETZKORN G. J., WOLTER A. B. 1997: „Introduction.” In Questions on the Metaphysics of
  Aristotle by John Duns Scotus. 2 vols. St. Bonaventure, N. Y.: Franciscan Institute.
ETZKORN G. J. 2003: „Walter Chatton”. In Gracia J. J. E. – Noone T. (szerk.) A Companion
  to Philosophy in the Middle Ages. Oxford: Blackwell, 674–675.
EUKLIDÉSZ 1983: Elemek. Budapest: Gondolat.
EVANS G. R. 1989: Anselm. London: Geoffrey Chapman/Wilton, CT.: Morehouse-Barlow.
EVANS G. R. 2004: „Anselm’s life, works, and immediate influence.” In The Cambridge
  Companion to Anselm. Brian Davies – Brian Leftow (szerk.) Cambridge: Cambridge
  University Press.
FINDLAY J. N. 1948: „Can God’s Existence be Disproved?” Mind 57, 176–183.
FINDLAY J. N. 1949: „God’s Non-Existence: A Reply to Mr. Rainer and Mr.
  Hughes.” Mind 58, 352–354.
FIORAVANTI G. 1970: „Scientia, fides, theologia in Boezio di Dazia.” Atti dell’Accademia
  delle Scienze di Torino, 104, 525–632.
FLASCH K. 1974: „Die Intention Meister Eckharts.” In Röttges H. u.a. (szerk.) Sprache und
  Begriff, Festschrift für Bruno Liebrucks. Meisenheim am Glan, 292–318.
FLASCH K. 2001: Nicolaus Cusanus. München: Beck.
FORGIE J. W. 1972: „Frege’s Objection to the Ontological Argument.” Nous VI, 3, 251–265.
FRANK W. A., WOLTER A. B. 1995: Duns Scotus, Metaphysician. West Lafayette: Purdue
  University Press.
FREGE 1980a: „Függvény          és     fogalom.” In Ruzsa      I. (szerk.) Logika,    szemantika,
  matematika. Budapest: Gondolat, 104–134.
FREGE 1980b: „Fogalom            és       tárgy.” Ruzsa      I. (szerk.) Logika,      szemantika,
  matematika. Budapest: Gondolat, 135–155.
FREGE 1999: Az aritmetika alapjai. Budapest: Áron Kiadó.
FREISINGI OTTÓ 1912: „Ottonis Gesta Friderici I. imperatoris.” In Ottonis et Rahewini
  Gesta Friderici I. imperatoris. Editio tertia. Hannover/Leipzig: Hahn, 1–161.
GÁL GEDEON 1971: „Henricus de Harclay: Quaestio de significato conceptus
  universalis.” Franciscan Studies 31, 178–234.
GÁL GEDEON 1974: „Introductio.” In Guillelmus de Ockham 1974: 7*–73*
GASPER G. E. M. 2004: Anselm of Canterbury and his Theological Inheritance, Aldershot:
  Ashgate.
GAUTHIER R.-A. 1982a: „Le Traité De anima et de potentiis eius d’un maitre es arts (vers
  1225).” Revue des Sciences philosophiques et théologiques 66, 3–55.
GAUTHIER R.-A. 1982b: „Notes sur les débuts (1225–1240) du premier ’averroisme’.” Revue
  des Sciences philosophiques et théologiques 66, 321–374.
GAUTHIER R.-A. 1983: „Notes sur Siger de Brabant, I. Siger en 1265.” Revue des Sciences
  philosophiques et théologiques 67, 201–232.
GAUTHIER R.-A. 1984: „Notes sur Siger de Brabant, II. Siger en 1272–1275, Aubry de Reims
  et la scission des normands”, Revue des Sciences philosophiques et théologiques 68, 3–49.
GENEST J-F., VIGNAUX P. 1988: „La bibliothèque anglaise de Jean de Mirecourt: subtilitas
  ou plagiat?.” In Die Philosophie im 14. und 15. Jahrhundert, Pluta O. (szerk.) Amsterdam:
  Grüner, 275–301.
GERÉBY GY. 1997: „Bevezetés Proklos A fizika elemei c. művéhez.” Magyar Filozófiai
  Szemle 1997, 1–2., 307–336.
GERÉBY GY. 1999: „Amit Anzelm és Gaunilo mondtak egymásnak.” Magyar Filozófiai
  Szemle, 1999/6, 651–663.
GIBSON M. 1981: „The Opuscula Sacra in the Middle Ages.” In Gibson M. (szerk.) Boethius:
  His Life, Thought and Influence. Oxford: Blackwell, 214–234.
GILBERT N. W. 1974: „Ockham, Wyclif, and the ‘Via Moderna’,” In Zimmermann
  A. (szerk.) Antiqui und Moderni: Traditionsbewusstsein und Fortschrittsbewusstsein im
  späten Mittelalter. Miscellanea Mediaevalia, 9, Berlin: De Gruyter, 85–125.
GILBERT N. W. 1976: „Richard de Bury and the »Quires of Yesterday’s
  Sophisms«.” In Philosophy and Humanism: Renaissance Essays in Honor of Paul Oskar
  Kristeller. Mahoney E. P. (szerk.) Leiden: Brill, 229–257.
GILES OF ROME 2004: Giles of Rome’s On Ecclesiastical Power: A Medieval Theory of
  World Government. New York: Columbia University Press.
GIRALDUS ODONIS 1997: Opera Philosophica Vol. One: Logica. Critical Edition from the
  Manuscripts, De Rijk L. M. (ed) Leiden: Brill.
GLORIEUX P. 1968: „L’enseignement au moyen âge. Techniques et méthodes en usage à la
  faculté de théologie de Paris aux XIIIe siècle.” Archives d’histoire doctrinale et littéraire du
  moyen âge 43, 65–186.
GRABMANN M. 1936: „Eine für Examinazwecke abgefasste Quaestionensammlung der
  Pariser Artistenfakultät aus der ersten Hälfte des 13. Jahrhunderts.” In Mittelalterliches
  Geistesleben, Bd. II, München: Hueber, 183–199.
GRABMANN M. 1956: „Das Studium der aristotelischen Ethik an der Artistenfakultät der
  Universität Paris in der ersten Hälfte des 13. Jahrhunderts.” In Mittelalterliches
  Geistesleben, Bd. III, München 128–141.
GUILLELMUS ALTISSIODORENSIS Summa Aurea. A cura di J. Ribaillier, Paris–
  Grottaferrata 1980–1987 (Spicilegium Bonaventurianum, 16–20)
GUILLELMUS ALVERNUS 1674: Guilielmi Alverni Episcopi Parisiensis […] Opera omnia.
  Paris, 1674, Vol. I–II. (Unv. Nachdruck Frankfurt am Main: Minerva 1963).
GUILLELMUS DE OCKHAM 1956: „Epistola ad Fratres Minores.” In Offler H.
  S. (ed.) Opera Politica Vol. 3., Manchester: Manchester University Press, 6–17.
GUILLELMUS DE OCKHAM 1967: Scriptum in Librum Primum Sententiarum, Ordinatio.
  Prologus et Distinctio Prima. Ed. Gál G. – Brown S. – Opera Theologica I, St. Bonaventure,
  N. Y.: St. Bonaventure University.
GUILLELMUS DE OCKHAM 1974: Summa Logicae. Ed. Ph. Boehner G. – Gál S. Brown –
  Opera Philosophica I, St. Bonaventure, N. Y.: St. Bonaventure University.
GUILLELMUS DE OCKHAM 1980: Quodlibeta septem. Ed. Joseph C. Wey – Opera
  Theologica IX, St. Bonaventure, N. Y.: St. Bonaventure University.
GUILLELMUS DE TOCCO 1968: „Hystoria beati Thomae de Aquino.” In A. Ferrua (ed.) S.
  Thomae Aquinatis Vitae Fontes Praecipuae. Alba: Ed. Domenicane.
HADOT P. 1971: Marius Victorinus: Recherches sur sa vie et ses oeuvres. Paris: Études
  augustiniennes.
HARTSHORNE CH. 1967a: „What Did Anselm Discover?” In The Many-Faced
  Argument. Ed. John Hick – Arthur C. McGill. New York: The Macmillan Company, 321–33.
HARTSHORNE CH. 1967b: „The irreducibly modal structure of the argument.” In The Many-
  Faced Argument. Ed. John Hick – Arthur C. McGill. New York: The Macmillan Company,
  334–340.
HASKINS CH. H. 1924: Studies in the History of Mediaeval Science. (reprint ed.) New York:
  Ungar, (1960).
HASKINS CH. H. 1929: Studies in Mediaeval Culture. New York: Ungar.
HENRICUS A GANDAVO 1520: Summae Quaestionum Ordinariarum. Paris: Iodocus Badius
  Ascensius, (reprint: St. Bonaventure, N. Y: Franciscan Institute Publications, 1953).
HENRICUS DE GANDAVO 1981: Quodlibet X. (ed.) Macken R., Leuven: University Press;
  Leiden: E. J. Brill.
HENRY D. P. 1967: The Logic of Saint Anselm. Oxford: Clarendon Press.
HISSETTE R. 1977: Enquête sur les 219 articles condamnés à Paris le 7 mars
  1277 (Philosophes médiévaux, XXII) Louvain/Paris.
HISSETTE R. 1980: „Étienne Tempier et ses condamnations.” Recherches de théologie
  ancienne et médiévale 47, 231–270.
HISTORIA FRANCICA 1877: „Ex Historiae Francicae fragmento.” In Recueil des historiens
  des Gaules et de la France Tome douzième, (nouv. éd.) M. Léopold Delisle, Paris: Victor
  Palme, 1–8.
HOFFMANN F. 1993: Die „Conferentiae” des Robert Holcot O. P. und die akademischen
  Auseinandersetzungen an der Universität Oxford 1330–1332, Münster: Aschendorff.
HONNEFELDER L. 1990: Scientia transcendens. Die formale Bestimmung der Seiendheit und
  Realität in der Metaphysik des Mittelalters und der Neuzeit (Duns Scotus – Suárez – Wolff –
  Kant – Peirce) Paradeigmata 9, Hamburg: Felix Meiner Verlag.
HOPKINS J. 1972: A Companion to the Study of St. Anselm. Minneapolis: University of
  Minnesota Press.
IWAKUMA Y. 1992a: „Vocales or early nominalists.” Traditio XLVII, 37–111.
IWAKUMA Y. 1992b: „Twelfth Century Nominales: The Posthumous School of Peter
  Abelard.” Vivarium 30, 97–109.
IWAKUMA Y., 1995: „Nominalia.” Didascalia 1, 47–88.
IWAKUMA Y., S. EBBESEN 1992: „Logico–Theological Schools from the Second Half of the
  12th Century: A List of Sources.” Vivarium 30, 173–215.
JOHANNES PECKHAM 1885: Registrum epistolarum fratris Johannis Peckham, archiepiscopi
  cantuariensis. Vol. III, ed. by Charles Trice Martin, London.
JOHANNES SARESBERIENSIS 1929: Ioannis Saresberiensis Episcopi Carnotensis
  Metalogicon, Libri IIII. Ed. Clemens C. I. Webb, Oxford: Clarendon Press.
JOHANNES SARESBERIENSIS 2003: Metalogicon. Budapest: Szent István Társulat.
JOHN OF SALISBURY 1999: Policraticus. Az udvaroncok hiábavalóságairól és a filozófusok
  nyomdokairól. Budapest: Atlantisz.
KALUZA Z. 1988: „Le Statut du 25 septembre 1339 et l’Ordonnance du 2 septembre
  1276.” In Die Philosophie im 14. und 15. Jahrhundert. Pluta O. (szerk.) Amsterdam: Grüner,
  343–351.
KALUZA Z. 1995a: „Les sciences et leurs langages. Note sur le statut du 29 decembre 1340 et
  le pretendu statut perdu contre Ockham.” In Bianchi L. (szerk.) Filosofia e teologia nel
  Trecento. Studi in Ricordo di Eugenio Randi. Louvain-La-Neuve, 197–258.
KALUZA Z. 1995b: „Les étapes d’une controverse. Les nominalistes et les réalistes parisiens
  de 1339 à 1482.” La controverse religieuse et ses formes. Le Boulluec A. (szerk.) Paris: Cerf,
  297–317.
KALUZA Z. 1995c: Nicolas d’Autrécourt, Ami de la verité. Histoire Littéraire de la France,
  XLII, fasc. 1, Paris: Académie des inscriptions et belles-lettres.
KALUZA Z. 1998: „Late medieval philosophy 1350–1500.” In Marenbon J. (szerk.) Medieval
  Philosophy. London: Routledge, 426–451.
KARGER E. 1995: „William of Ockham, Walter Chatton and Adam Wodeham on the Objects of
  Knowledge and Belief.” Vivarium 33/2, 171–196.
KARGER E. 1999: „Ockham’s Misunderstood Theory of Intuitive and Abstractive
  Cognition.” In Spade P. V. (ed.) The Cambridge Companion to Ockham. Cambridge:
  Cambridge University Press, 204–226.
KENNY A. 1969: The Five Ways: St. Thomas Aquinas’ Proofs of God’s Existence. London:
  Routledge & Kegan Paul.
KENNY A. 2002: Aquinas on Being. Oxford: Clarendon Press.
KING P. 2004: „Metaphysics.” In Brower J. E. – Guilfoy K. (szerk.) The Cambridge
  Companion to Abelard. Cambridge: Cambridge University Press, 65–125.
KLIMA GY. 1983: „Szent Anzelm és az ontológiai istenérv.” Világosság XXIV, 12., Melléklet,
  3–9.
KLIMA GY. 1990: „Szent Tamás metafizikája és az analitikus filozófia, avagy lehetséges-e
  analitikus metafizika?.” In Aquinói Szent Tamás 1990: 7–51.
KLIMA GY. 1999: „Ockham’s Semantics and Ontology of the Categories.” In Spade P.
  V. (ed.) The Cambridge Companion to Ockham. Cambridge: Cambridge University Press,
  118–142.
KLIMA GY. 2000: „Saint Anselm’s Proof: A Problem of Reference. Intentional Identity and
  Mutual Understanding.” In Holmström-Hintikka G. (ed.) Medieval Philosophy and Modern
  Times. Dordrecht–Boston–London: Kluwer, 69–88.
KLIMA GY. 2001: John Buridan: Summulae de Dialectica, an annotated translation with a
  philosophical introduction. New Haven: Yale University Press.
KLIMA GY. 2003: „John Buridan.” In Gracia J. J. E. – Noone T. (szerk.) A Companion to
  Philosophy in the Middle Ages. Oxford: Blackwell, 340–48.
KNUUTTILA S. 1981: „Time and Modality in Scholasticism.” Knuuttila S. (szerk.) Reforging
  the Great Chain of Being. Dordrecht: Reidel, 163–257.
KNUUTTILA S. 1993: Modalities in Medieval Philosophy. London, New York: Routledge.
KNUUTTILA           S. 1996: „Duns      Scotus    and    the    Foundations      of    Logical
  Modalities.” In Honnefelder L. – Wood R. – Dreyer M. (szerk.) John Duns Scotus:
  Metaphysics and Ethics. Studien und Texte zur Geistesgeschichte des Mittelalters, Band 53.
  Leiden/New York/Köln: E. J. Brill, 127–143.
KOCH J. 1956: Die Ars coniecturalis des Nikolaus von Kues. Köln/Opladen: Westdeutscher
  Verlag.
KOCH J. 1973: „Kritische Studien zum Leben Meister Eckharts.” In Kleine Schriften I, Roma:
  Edizioni di Storia e Letteratura, 247–347.
KRETZMANN N., LONGEWAY J., STUMP E., VAN DYKE J. 1978: „Notes and
  Discussions: L. M. De Rijk on Peter of Spain.” Journal of the History of Philosophy 16, 325–
  333.
LAMBERTO D’AUXERRE 1971: Logica (Summa Lamberti) Alessio F. (ed.) Firenze: La
  Nuova Italia Editrice.
LAMBOT D. C. 1945: Oeuvres théologiques et grammaticales de Godescalc
  D’Orbais. Louvain.
LAPIDGE M. 1988: „The Stoic Inheritance.” Dronke P. (szerk.) A History of Twelfth-Century
  Philosophy. Cambridge: Cambridge University Press, 81–112.
LECQ R., VAN DER – BRAAKHUIS H. A. G. 1994: „Introduction.” In R. Van der Lecq – H.
  A. G. Brakhuis (eds.) Johannes Buridanus: Questiones Elenchorum. Nijmegen: Ingenium
  Publishers.
LEWIS D. 1970: „Anselm and Actuality.” Nous 4, 175–188.
LEWRY O. 1981: „Boethian Logic in the Medieval West.” In Gibson M. (szerk.) Boethius: His
  Life, Thought and Influence. Oxford: Blackwell, 90–134.
LITTLE A. G. 1892: The Grey Friars in Oxford. Oxford: Oxford Historical Society/Clarendon
  Press.
LITTLE A. G. 1932: „Chronological Notes on the Life of Duns Scotus.” English Historical
  Review 47, 568–582.
LOHR CH. H. 1982: „The Medieval Interpretation of Aristotle.” In Kretzmann N. – Kenny A. –
  Pinborg J. (szerk.) The Cambridge History of Later Medieval Philosophy. Cambridge: CUP,
  80–98.
LOHR CH. H. 1983: „Die Exzerptensammlung des Nikolaus von Kues aus den Werken Ramon
  Lulls.” Freiburger Zeitschrift für Philosophie und Theologie 30, 373–384.
LOHR CH. H. 1986: „The Pseudo-Aristotelian Liber de Causis and Latin Theories of Science
  in the Twelfth and Thirteenth Centuries”. In Jill Kraye – William F. Ryan – Charles B.
  Schmitt (szerk.) Pseudo-Aristotle in the Middle Ages. The Theology and other texts. London:
  The Warburg Institute.
LONGPRÈ P. E. 1929: „L’Ordination sacerdotale du Bx. Duns Scot, document du 17 mars
  1291.” Archivum Franciscanum Historicum XXII, 54–62.
LOTTIN O. 1959: Psychologie et morale aux XIIe et XIIIe siècles. Tome V, Problèmes
  d’histoire littéraire: L’école d’Anselme de Laon et de Guillaume de Champeaux, Gembloux:
  Duculot.
LUSCOMBE D. E. 1969: The School of Peter Abelard: the Influence of Abelard’s Thought in
  the Early Scholastic Period. Cambridge: Cambridge University Press.
LUSCOMBE D. E. 1971: „Peter Abelard and Twelfth-Century Ethics.” In Petrus Abaelardus
  1971: xiii–xxxvii.
MACDONALD S. 1984: „The Esse/Essentia Argument in Aquinas’s De ente et
  essentia.” Journal of the History of Philosophy 22, 157–172.
MACDONALD S. 1988: „Boethius’s Claim that all Substances are Good.” Archiv für
 Geschichte der Philosophie 70, 245–79.
MAGEE J. 1989: Boethius on Signification and Mind. Leiden: E. J. Brill.
MAIERÙ A. 1994: University Training in Medieval Europe. Leiden: Brill.
MARENBON J. 1981: From the Circle of Alcuin to the School of Auxerre: Logic, Theology,
 and Philosophy in the Early Middle Ages. Cambridge: Cambridge University Press.
MARENBON J. 1983: Early Medieval Philosophy (480–1150) London–New York: Routledge.
MARENBON J. 1992: „Vocalism, nominalism and the commentaries on the Categories from
 the earlier twelfth century.” Vivarium 30, 51–61.
MARENBON J. 1993: „Medieval Latin Commentaries and Glosses on Aristotelian Logical
 Texts, Before c. 1150 AD.” In Burnett C. (szerk.) Glosses and Commentaries on Aristotelian
 Logical Texts: the Syriac, Arabic and Medieval Latin Traditions. Warburg Institute Surveys
 and Texts 23, London: The Warburg Institute, 77–127.
MARENBON J. 1997: The philosophy of Peter Abelard. Cambridge: Cambridge University
 Press.
MARENBON J. 2003: Boethius. Oxford: Oxford University Press.
MARRONE S. 1983: „The notion of univocity in Duns Scotus’s early works.” Franciscan
 Studies 43, 347–395.
MAURER A. 1978: „Method in Ockham’s Nominalism.” The Monist 61, 426–43.
MAURER A. 1984: „Ockham’s Razor and Chatton’s Anti-Razor.” Mediaeval Studies 46, 463–
 475.
MCDERMOTT P. L. 1998: „Nicholas of Cusa: Continuity and Conciliation at the Council of
 Basel.” Church History 67,2, 254–273.
MEISTER ECKHART 1936a: Die deutschen und lateinischen Werke, Die lateinischen Werke,
 Bd. III., Expositio Sancti Evangelii secundum Iohannem. Stuttgart-Berlin: Kohlhammer.
MEISTER ECKHART 1936b: Die deutschen und lateinischen Werke, Die lateinischen Werke,
 Bd. V., Stuttgart-Berlin: Kohlhammer.
MEISTER ECKHART 1964: Die deutschen und lateinischen Werke, Die lateinischen Werke,
 Bd. I., Stuttgart: Kohlhammer.
MEISTER ECKHART 1992: Die deutschen und lateinischen Werke, Die lateinischen Werke,
 Bd. II., Stuttgart: Kohlhammer.
MEUTHEN E. 1964: Nikolaus von Kues 1401–1464: Skizze einer Biographie. Münster:
 Aschendorff.
MEWS C. 1984: „A Neglected Gloss on the »Isagoge« by Peter Abelard.” Freiburger
 Zeitschrift für Philosophie und Theologie 31, 35–55.
MEWS C. 1985: „On Dating the Works of Peter Abelard.” Archives d’histoire doctrinale et
 littéraire du moyen âge 52, 73–134.
MEWS C. 1985b: „The Lists of Heresies Imputed to Peter Abelard.” Revue bénédictine 95, 77–
 108.
MEWS C. 1987: „Introduction.” In Petri Abaelardi Opera Theologica III. Ed. C. J. Mews – E.
 Buytaert, Turnhout: Brepols, 39–52.
MEWS C. J. 2005: Abelard and Heloise. Oxford: Oxford University Press.
MIETHKE J. 1976: „Papst, Ortsbishof und Universität in den Pariser Theologenprozessen des
 13. Jahrhunderts.” In Zimmermann A. (szerk.) Die Auseinandersetzungen an der Pariser
 Universität im XIII. Jahrhundert. Miscellanea Mediaevalia XV, Berlin/New York: Walter de
 Gruyter.
MOODY E. A. 1975: „William of Auvergne and His Treatise De anima.” In Studies in
 Medieval Philosophy, Science, and Logic. Collected Papers 1933–1969. Berkeley – Los
 Angeles–London: University of California Press, 1–109.
MURDOCH J. E. 1975: „From Social into Intellectual Factors: An Aspect of the Unitary
  Character of Late Medieval Learning.” In The Cultural Context of Medieval
  Learning. Murdoch J. E. – Sylla E. (szerk.) Dordrecht: Reidel, 271–339.
MURDOCH J. E. 1978: „Subtilitates Anglicanae in Fourteenth-Century Paris: John of
  Mirecourt and Peter Ceffons.” In Machaut’s World: Science and Art in the Fourteenth
  Century. Cosman M. P. – Chandler B., New York: The New York Academy of Sciences, 51–
  86.
MURDOCH J. E. 1981: „Scientia mediantibus vocibus: Metalinguistic Analysis in Late
  Medieval Natural Philosophy.” In Sprache und Erkenntnis in Mittelalter. Berlin/New York:
  Walter de Gruyter, 73–106.
MURDOCH J. E. 1982: „The Analytic Character of Late Medieval Learning: Natural
  Philosophy without Nature.” In Roberts L. D. (szerk.) Approaches to Nature in the Middle
  Ages. Binghamton N. Y.: State University of New York Press, 171–213.
MURDOCH J. E., THIJSSEN J. M. M. H. 2001: „John Buridan on Infinity.” In J. M. M. H.
  Thijssen – J. Zupko (szerk.) The Metaphysics and Natural Philosophy of John
  Buridan. Leiden, Boston, Köln: Brill Academic Publishers.
NARDI B. 1960: „Alberto Magno e San Tommaso.” In Studi di filosofia medievale. Roma:
  Edizioni di Storia e Letteratura, 99–117.
NEDERMAN C. J. 1988: „A Duty to Kill: John of Salisbury’s Theory of Tyrannicide.” The
  Review of Politics 50 (3) 365–389.
NIKOLAUS VON AMIENS 1993: Ars fidei catholicae. Ein Beispielwerk axiomatischer
  Methode. Dreyer M. (ed.) Beiträge zur Geschichte der Philosophie und Theologie des
  Mittelalters NF 37, Münster: Aschendorff.
NIELSEN L. O. 2003: „Peter Auriol.” In Gracia J. J. E. – Noone T. (szerk.) A Companion to
  Philosophy in the Middle Ages. Oxford: Blackwell, 494–503.
NOONE T. 2003: „Universals and Individuation.” In Williams Th. (szerk.) The Cambridge
  Companion to Duns Scotus. Cambridge: Cambridge University Press, 100–128.
NORMORE C. G. 1987: „The Tradition of Mediaeval Nominalism.” In J. F.
  Wippel (szerk.) Studies in Medieval Philosophy. Washington D. C.: The Catholic University
  of America Press, 201–217.
NORMORE C. G. 1992: „Abelard and the School of the Nominales.” Vivarium 30, 80–96.
NORMORE C. G. 2003: „Duns Scotus’s Modal Theory.” In Williams Th. (szerk.) The
  Cambridge Companion to Duns Scotus. Cambridge: CUP.
NUCHELMANS G. 1973: Theories of the Proposition. Ancient and Medieval Conceptions of
  the Bearers of Truth and Falsity. Amsterdam/London: North-Holland Publishing Company.
NUCHELMANS G. 1980: „Adam Wodeham on the Meaning of Declarative
  Sentences.” Historiographia Linguistica 7, 177–87.
OBERMAN H. 1962: „Facientibus quod in se est Deus non denegat Gratiam: Robert Holcot,
  O. P. and the Beginnings of Luther’s Theology.” Harvard Theological Review 55, 314–342.
OCKHAM 1956: Tractatus contra Benedictum.Offler H. S. (ed.) In Guillelmi de Ockham,
  Opera politica III, Manchester: University of Manchester Press.
OLIVI 1922–1926: B. Jansen (ed.) Johannes Petrus Olivi, Quaestiones in secundum librum
  Sententiarum (Bibliotheca Franciscana Scholastica 4–6) Quaracchi: Collegium S.
  Bonaventurae.
OPPY GRAHAM „Ontological Arguments.” The Stanford Encyclopedia of Philosophy (Spring
  2007 Edition) Edward N. Zalta (ed.) URL = link
OTTMANN J., WOOD R. 1999: „Walter Burley: His Life and Works.” Vivarium 37, 1–24.
PÄCHT O. 1956: „The Illustrations of Anselm’s Prayers and Meditations.” Journal of the
  Warburg and Courtauld Institutes 19, 68–83.
PANACCIO C. 1991: Les mots, les concepts et les choses. La sémantique de Guillaume
  d’Occam et le nominalisme d’aujourd’hui. Montréal: Bellarmin/Paris: Vrin.
PANACCIO C. 1999: „Semantics and Mental Language.” In Spade P. V. (ed.) The Cambridge
  Companion to Ockham. Cambridge: Cambridge University Press, 53–75.
PELSTER FR. 1923: „Handschriftliches zu Skotus mit neuen Angaben über sein
  Leben,” Franziskanische Studien 10, 1–32.
PETRUS ABAELARDUS 1919: „Peter Abaelards Philosophische Schriften I. Die Logica
  ’Ingredientibus’. 1. Die Glossen zu Porphyrius.” Geyer B. (hrsg.) Beiträge zur Geschichte
  der Philosophie und Theologie des Mittelalters Bd. 21, Heft 1, Münster: Aschendorff.
PETRUS ABAELARDUS 1933: „Peter Abaelards Philosophische Schriften II. Die Logica
  ’Nostrorum petitioni sociorum. Die Glossen zu Porphyrius.” Geyer B. (hrsg.) Beiträge zur
  Geschichte der Philosophie und Theologie des Mittelalters Bd. 21, Heft 4, Münster:
  Aschendorff.
PETRUS ABAELARDUS 1969: „Commentaria in Epistolam Pauli ad Romanos.” In Petri
  Abaelardi Opera Theologica I, Buytaert E. M. (ed.) Turnhout: Brepols, 41–340.
PETRUS ABAELARDUS 1970: Dialectica. (2nd, revised edition) Assen: Van Gorcum.
PETRUS ABAELARDUS 1971: Peter Abelard’s Ethics. Oxford: Clarendon Press.
PETRUS ABAELARDUS 1985: Szerencsétlenségeim története. Budapest: Helikon.
PETRUS ABAELARDUS 1989: Etika. Budapest: MTA Filozófiai Kutatóintézete.
PETRUS ABAELARDUS 2000: Dialogo tra un filosofo, un giudeo e un christiano. Testo latino
  a fronte, intr. di Mariateresa Fumagalli Beonio Brocchieri, trad. e note di Cristina Trovò,
  Milano: BUR.
PETRUS DE AILLIACO 1490: Quaestiones super libros sententiarum cum quibusdam in fine
  adjunctis. Straßburg; Unv. Nachdruck Frankfurt a/M.: Minerva, 1968.
PETRUS AUREOLI 1952–1956: Scriptum Super Primum Sententiarum 2 vols. Buytaert E. (ed.)
  St. Bonaventure, NY: The Franciscan Institute.
PETRUS HISPANUS 1972: Tractatus called afterwards Summule logicales. Assen: Van
  Gorcum.
PETRUS HISPANUS 1992: Syncategoreumata. Leiden/NewYork/Köln: E. J. Brill.
PETRUS LOMBARDUS 1971–1981: Sententiae in IV libris distinctae. Spicilegium
  Bonaventurianum IV–V, Grottaferrata (Roma): Ed. Collegii S. Bonaventurae Ad Claras
  Aquas.
PINBORG J. 1967: Die Entwicklung der Sprachtheorie im Mittelalter. Münster: Aschendorff.
PINBORG J. 1975: „Die Logik der Modistae.” Studia Mediewistyczne 16, 39–97.
PINBORG J. 1979: „The English Contributin to Logic before Ockham.” Synthese 40, 19–42.
PIRONET F. 1994: „Introduction.” In Guillaume Heytesbury: Sophismata asinina. Une
  introduction aux disputes médiévales. Pironet F. (ed.) Paris: Vrin, 11–94.
PINI 1995: „Scotistic Aristotelianism: Antonius Andreas’«Expositio»and«Quaestiones»on the
  Metaphysics.” In Sileo L. (szerk.) Via Scoti. Methodologica ad mentem Joannis Duns
  Scoti. Atti del Congresso Scotistico Internazionale, Roma 9–11 marzo 1993, Roma: PAA–
  Edizioni Antonianum, Vol. I, 375–389.
PORPHÜRIOSZ 1984: „A főníciai Porphüriosznak, a lykopoliszi Plótinos tanítványának
  bevezetője.” Magyar Filozófiai Szemle 1984/3–4, 431–453.
PORPHYRIUS 1966: Porphyrii Isagoge, translatio Boëthii, ed. Minio-Paluello L. – Dod B.
  G. In Aristoteles Latinus, I, 6–7, Leiden: Brill, 5–31.
PRISCIANUS 1855–1859: Institutionum           grammaticarum      libri XVIII, Hertz M. (ed.)
  In Grammatici Latini, Keil H. (ed.) Vol. 2–3. Leipzig.
QUINE W. V. 1960: Word and Object, Cambridge, Mass: MIT Press.
QUINE W. V. 1961: „Reference and Modality.” In From a Logical Point of View, 2nd. edition,
  Cambridge, MA: Harvard University Press, 139–159.
QUINE W. V. 2002: „Referencia és modalitás.” In Forrai G. (szerk.) A tapasztalattól a
  tudományig. Budapest: Osiris, 225–249.
RASHDALL H. 1936: The Universities of Europe in the Middle Ages. New Edition, Powicke F.
  M. – Emden A. B. (szerk.) 3 vols, Oxford: Oxford University Press.
REDL K. 1987: Az 1277-es párizsi elítélő határozat. Budapest: Művelődési Minisztérium.
REDL K. 2001: „Dokumentumok a Párizsi Egyetem középkori történetéből.” In Tóth
  T. (szerk.) Az európai egyetem funkcióváltása. Budapest: Professzorok Háza, 181–188.
REINERS J. 1910: Der Nominalismus in der Frühscholastik. Ein Beitrag zur Geschichte der
  Universalienfrage im Mittelalter. Münster: Aschendorff.
RENAN E. 1869: „Jean Duns Scot, Frère Mineur.” In Histoire littéraire de la France XXV,
  Paris.
RICHARD DE BURY 1888: Philobiblon. Thomas E. C. (ed.) London.
RICHARD          OF        CAMPSALL 1968: „Questiones          Super      Librum       Priorum
  Analeticorum.” InSynan E. A. (ed.) The Works of Richard of Campsall, vol. 1, Toronto:
  Pontifical Institute of Mediaeval Studies, 37–306.
RICHARD OF CAMPSALL 1982: „Contra ponentes naturam.” In E. A. Synan (ed.) The
  Works of Richard of Campsall, vol. 2, Toronto: Pontifical Institute of Mediaeval Studies, 14–
  17.
RITTER G. 1922: Studien zur Spätscholastik II. Via antiqua und via moderna auf den deutschen
  Universitäten des XV. Jahrhunderts. Heidelberg: Carl Winter.
ROBERTUS          GROSSETESTE 1981: Commentarius            in    Posteriorum     Analyticorum
  libros. Firenze: Leo S. Olschki.
ROGER BACON 1905(?): Opera hactenus inedita Rogeri Baconi, Fasc. II. Liber primus
  communium naturalium Fratris Rogeri (ed.) Robert Steele, Oxford: Clarendon.
ROLAND-GOSSELIN M.-D. 1926: Le „De Ente et Essentia” de S. Thomas D’Aquin. Texte
  établi d’après les manuscrits parisiens. Bibliotheque Thomiste VIII, Kain: Le Saulchoir.
RUH K. 1985: Meister Eckhart: Theologe, Prediger, Mystiker. München: Verlag C. H. Beck.
RUSSELL B. 1985: „A denotálásról.” In Copi I. M. – Gould J. A. (szerk.) Kortárs-
  tanulmányok a logikaelmélet kérdéseiről. Budapest: Gondolat, 143–166.
RUZSA I., MÁTé A. 1997: Bevezetés a modern logikába. Budapest: Osiris.
SALMAN D. 1937: „Note sur la première influence d’Averroes.” Revue néoscolastique de
  philosophie XL, 203–212.
SANTINELLO G. 1987: Introduzione a Niccolò Cusano. Bari: Laterza.
SCHABEL C. 2000: Theology at Paris, 1316–1345: Peter Auriol and the Problem of Divine
  Foreknowledge and Future Contingents. Aldershot: Ashgate.
SCHEPERS H., 1970: „Holkot contra dicta Crathorn: I. Quellenkritik und Biographische
  Auswertung der Bakkalareatsschriften zweier Oxforder Dominikaner des XIV
  Jahrunderts.” Philosophisches Jahrbuch 77, 320–54.
SCHEPERS H., 1972: „Holkot contra dicta Crathorn: II. Das »significatum per
  propositionem.” Aufbau und Kritik einer nominalistischen Theorie über den Gegenstand des
  Wissens.” Philosophisches Jahrbuch 79, 106–136.
SCHMIDT R. W. 1966: The Domain of Logic According to Saint Thomas Aquinas. The Hague:
  Martinus Nijhoff.
SCHMITT F. S. 1932: „Zur Chronologie der Werke des hl. Anselm v. Canterbury.” Revue
  Bénédictine XLIV (1932) 322–350.
SCOTT       TH.      K. 1965: „John    Buridan      on   the    Objects    of    Demonstrative
  Science.” In Speculum 40, 654–673.
SIGER DE BRABANT 1972: Quaestiones in tertium de anima, De anima intellectiva, De
  aeternitate mundi. Ed. Bazán B., Louvain: Publications Universitaires; Paris: Éditions
  Béatrice-Nauwelaerts, (Philosophes médiévaux, XIII).
SIGER DE BRABANT 1981: Quaestiones in Metaphysicam. Édition revue de la reportation de
  Munich. Texte inédit de la reportation de Vienne. (Philosophes médiévaux, XXIV) Dunphy
  W. (ed.) Louvain-la-Neuve: Éditions de l’Institute Supérieur de Philosophie.
SIGER DE BRABANT 1983: Quaestiones in Metaphysicam. Reportations de Cambridge et de
  Paris. (Philosophes médiévaux, XXV) Maurer A. (ed.) Louvain-la-Neuve: Éditions de
  l’Institute Supérieur de Philosophie.
SMALLEY B. 1956: „Robert Holcot O. P.,” Archivum Fratrum Praedicatorum 26, 5–97.
SOUTHERN R. W. 1990: Saint Anselm: A Portrait in a Landscape. Cambridge: Cambridge
  University Press.
SOUTHERN R. W. 1991: „The Schools of Paris and the School of Chartres.” In Benson Robert
  L. – Constable Giles – Lanham Carol D. (szerk.) Renaissance and Renewal in the Twelfth
  Century. Toronto: University of Toronto Press and the Medieval Academy of America, 113–
  37.
SPADE P. V. 1975: „Some Epistemological Implications of the Burley-Ockham
  Dispute.” Franciscan Studies 35, 212–22.
SPADE P. V. 1980: „Synonymy and equivocation in Ockham’s mental language.” The Journal
  of the History of Philosophy 18, 9–22.
SPADE P. V. 1982: „The semantics of terms.” In Kretzmann N. – Kenny A. – Pinborg
  J. (szerk.) The Cambridge History of Later Medieval Philosophy. Cambridge: CUP, 188–196.
SPADE P. V. 1996: „Boethius against Universals: The Arguments in the Second Commentary
  on Porphyry.” PDF-fájl: link
SYLLA E. D. 1982: „The Oxford Calculators.” In Kretzmann N. – Kenny A. – Pinborg
  J. (szerk.) The Cambridge History of Later Medieval Philosophy. Cambridge: CUP, 540–563.
SYLLA E. D. 1984: „Walter Burley’s Tractatus primus: Evidence Concerning the Relations of
  Disputations and Written Works.” Franciscan Studies 44, 257–274.
SZÉKELY GY. 2004: „Telepesek, keresztes hadjáratok.” In Klaniczay G., (szerk.) Európa ezer
  éve: a középkor. I–II., Budapest: Osiris.
TACHAU K. H. 1982: „The Response to Ockham’s and Aureol’s Epistemology (1320–
  1340).” In Maierù A. (ed.) English Logic in Italy in the 14th and 15th Centuries. Napoli:
  Bibliopolis.
TACHAU K. H. 1987: „The Influence of Richard Campsall on Fourteenth-Century Oxford
  Thought.” In Hudson A. – M. Wilks (szerk.) From Ockham to Wyclif. Oxford: Blackwell.
TACHAU K. H. 1988: Vision and Certitude in the Age of Ockham: Optics, Epistemology, and
  the Foundation of Semantics, 1250–1345. Leiden: E. J. Brill.
TACHAU K. 1995: „Introduction.” In Seeing the Future Clearly: Questions on Future
  Contingents by Robert Holcot. Ed. by Paul A. Streveler – Katherine H. Tachau, Toronto:
  PIMS.
THIJSSEN J. M. M. H. 1990: „Once again the Ockhamist Statutes of 1339 and 1340: Some new
  perspectives.” Vivarium 28, 136–167.
THIJSSEN J. M. M. H. 1997: „What Really Happened on 7 March 1277? Bishop Tempier’s
  Condemnation and its Institutional Context.” In Sylla E. – McVaugh M. (szerk.) Texts and
  Contexts in Ancient and Medieval Science. Leiden/New York/Köln: E. J. Brill.
THIJSSEN J. M. M. H. 1998: Censure and Heresy at the University of Paris, 1200–1400,
  Philadelphia: University of Pennsylvania Press.
THOMAS DE AQUINO 1955: Expositio super Librum Boethii De Trinitate. Ed.Decker B.,
  (Studien und Texte zur Geistesgeschichte des Mittelalters, 4) Leiden: E. J. Brill.
THOMAS DE AQUINO 1976: Opuscula, Opera Omnia. XLIII, Roma: Editori di San
  Tommaso.
THOMAS DE AQUINO 1989: Expositio libri Peryermenias. In Opera Omnia I, 1, Roma:
  Commissio Leonina; Paris: Vrin.
TORRELL J.-P. 1993: Initiation à saint Thomas d’Aquin. Paris-Fribourg: Cerf /Editions
  Universitaires Fribourg.
TRAPP D. 1956: „Augustinian Theology of the 14th Century. Notes on Editions, Marginalia,
  Opinions and Book-Lore.” Augustiniana 6, 146–274.
TRENTMAN J. 1970: „Ockham on Mental.” Mind LXXIX, 586–591.
TUGWELL          S. 1999: „Petrus     Hispanus:       Comments       on     Some       Proposed
  Identifications.” Vivarium 37, 103–13.
TWEEDALE M. 1976: Abailard on Universals. Amsterdam/New York/Oxford: North-Holland
  Publishing Company.
VANSTEENBERGHE E. 1910: Le „De Ignota Litteratura” de Jean Wenck de Herrenberg
  contre Nicolas de Cuse. Münster: Aschendorff.
VAN STEENBERGHEN F. 1966: La philosophie au XIIIe siècle. (Philosophes médiévaux IX)
  Louvain: Publications Universitaires; Paris: Béatrice-Nauwelaerts.
VAN STEENBERGHEN F. 1977: Maître Siger de Brabant. (Philosophes médiévaux XXI)
  Louvain: Publications Universitaires; Paris: Vander-Oyez.
Vos A. 2004: „Duns Scotus at Paris.” In Boulnois O. – Karger E. – Solère J.-L. – Sondag
  G. (szerk.) Duns Scot à Paris, 1302–2002. Actes du colloque de Paris, septembre 2002,
  Turnout: Brepols.
WADDING L. 1931: Annales Minorum. Quaracchi: Coll. S. Bonaventura.
WALTER BURLEIGH 1988: Von der Reinheit der Kunst der Logik. Ed. Kunze P. (lt/dt)
  Hamburg: Felix Meiner.
WALTER MAP 1983: De Nugis Curialium: Courtiers’ Trifles. (Oxford Medieval Texts)
  Oxford: Clarendon Press.
WEIJERS OLGA 1987: Terminologie des universités au XIIIe siècle. Roma: Edizioni
  dell’Ateneo.
WEISHEIPL J. A. 1959: „The Place of John Dumbleton in the Merton School.” Isis 50, 439–
  454.
WEISHEIPL J. A. 1964: „Curriculum of the Faculty of Arts at Oxford in the Early Fourteenth
  Century.” Mediaeval Studies 26 (1964) 143–185.
WEISHEIPL J. A. 1966: „Developments in the Arts Curriculum at Oxford in the Early
  Fourteenth Century.” Mediaeval Studies 28, 151–75.
WEISHEIPL J. A. 1968: „Ockham and Some Mertonians.” Mediaeval Studies 30, 163–213.
WEISHEIPL J. A. 1969: „Repertorium Mertonense.” Mediaeval Studies 31, 174–224.
WEISHEIPL J. A. 1974: Friar Thomas d’Aquino. New York: Doubleday.
WETHERBEE W. 2003: „The School of Chartres.” In Gracia J. J. E. – Noone T. B. (szerk.) A
  Companion to Philosophy in the Middle Ages. Oxford: Blackwell, 36–44.
WILLIAM OF SHERWOOD 1983: Charles H. Lohr – Peter Kunze – Bernhard Mussler,
  ed., „William of Sherwood, ‘Introductiones in logicam’: Critical Text.” Traditio 39, 219–299.
WILLIAMS J. R. 1954: „The Cathedral School of Rheims in the Eleventh
  Century.” Speculum 29, 661–77.
WILLIAMS TH. 2003: „Introduction: The Life and Works of John Duns the Scot,” In Williams
  Th. (szerk.) The Cambridge Companion to Duns Scotus. Cambridge: CUP.
WIPPEL JOHN F. 1981: „Did Thomas Aquinas Defend the Possibility of an Eternally Created
  World?.” Journal of the History of Philosophy XIX, 21–37.
WIPPEL JOHN F. 1984: „Essence and Existence in the De Ente, ch.4.” In Metaphysical
  Themes in Thomas Aquinas. Washington: CUA Press, 107–132.
WOLTER A. B. 1965: „The Formal Distinction.” In Ryan J. K. – Bonansea B. M. (szerk.) John
  Duns Scotus 1265–1965, Washington, D. C.: The Catholic University of America Press, 45–
  60.
WOLTER A. B. 1966: A Treatise on God as First Principle. Chicago: Franciscan Herald Press.
WOLTER A. B. 1990: The Philosophical Theology of John Duns Scotus. Ithaca/London:
  Cornell University Press.
WOLTER A. B. 1993: „Reflections on the Life and Works of Scotus.” American Catholic
  Philosophical Quarterly 67, 1–36.
WOLTER A. B. 1996: „Reflections About Scotus’s Early Work.” In Honnefelder L. – Wood R.
  – Dreyer M. (szerk.) John Duns Scotus: Metaphysics and Ethics. Studien und Texte zur
  Geistesgeschichte des Mittelalters, Band 53. Leiden/New York/Köln: E. J. Brill, 37–57.
WOOD R. 2003: „Adam of Wodeham.” In Gracia J. J. E. – Noone T. (szerk.) A Companion to
  Philosophy in the Middle Ages. Oxford: Blackwell, 77–85.
WOOD R. 1990: „Introduction.” In Adam de Wodeham, Lectura secunda in librum primum
  Sententiarum, Prologus et distinctio prima. Wood R. – Gál G. (ed.) St. Bonaventure, N. Y.:
  St. Bonaventure University.
WYATT N. M. 2000: „Did Duns Scotus Invent Possible Worlds Semantics?.” Australasian
  Journal of Philosophy 78, 196–212.
ZIMMERMANN A. 1968: Ein Kommentar zur Physik des Aristoteles. Berlin: Walter de
  Gruyter.
ZIMMERMANN A. 1967–1968: „Dante hatte doch Recht. Neue Ergebnisse der Forschungen
  über Siger von Brabant.” Philosophisches Jahrbuch 75, 206–217.
ZUPKO J. 2003: John Buridan: Portrait of a Fourteenth-Century Arts Master, Notre Dame:
  University of Notre Dame Press.

  4. A reneszánsz filozófiája
  A „reneszánsz filozófia” elnevezéssel az 1300 és 1350 közt kezdődő s nagyjából 1600 táján záruló
  időszak filozófiáját szokás összefoglalni. A határok vagy inkább a fogalomképzés természetes
  bizonytalanságát jelzi, hogy Ockhamot, Eckhart mestert, Padovai Marsiliust nem szokás reneszánsz
  gondolkodónak tekinteni, holott halálozásuk időpontja alapján lehetne, ugyanakkor Raymundus
  Lullust időnként oda sorolják, a másik oldalon pedig Suárez, Francis Bacon és Althusius vagy akár
  Grotius hovatartozása is bizonytalan. E 250–300 év filozófiai gondolkodása semmivel sem
  egyöntetűbb, mint más ilyen időtávoké, de a már meghonosodott kifejezést mindenképp meg kell
  tartani. Ugyanakkor a következőkben arra teszünk kísérletet, hogy ezt az időszakot a maga rendkívüli
  változatosságában mutassuk be.

        A „re-naissance”, az „újjászületés” csak nagyon távolról nézve tűnhet egységesnek, még akkor
  is, ha csupán a szokásos értelmezést vesszük figyelembe, amely leginkább a klasszikus, görög-római
  antikvitás „újjászületésével” számol: hiszen ezt a korszakot magát is számos, egymással vitázó
  filozófiai irányzat küzdelme jellemzi, s az egyes irányzatok, de még a szinkretisztikus egyeztetési
  kísérletek is mind megtalálták a maguk reneszánsz képviselőit. Másfelől távolról sem igaz, hogy az ad
  fontes, a „vissza a forrásokhoz!” jelszava csupán a klasszikus antikvitáshoz való visszatérést jelentette.
  Hiszen a reformáció képviselői a skolasztika filozofáló-teologizáló kereszténységértelmezését
  elkerülni igyekezvén a kereszténység ószövetségi gyökereihez próbálnak visszatalálni, az
  ellenreformációs skolasztika pedig a középkori filozófia irányzatainak újjáélesztésére vállalkozik a
  humanista érzékenység adta keretek között.

       Az itt tárgyalt korszakban nehéz a filozófiát hermetikusan elszigetelni a kultúra többi formájától,
  mint amilyen a politika, a jog, a vallás, az irodalom, a tudomány, a mágia stb., ezért időnként a
  határterületek eseményeit is tárgyaljuk majd.

  4.1. Humanizmus
4.2. Platonizmus és szinkretizmus
4.3. Arisztotelizmus
4.4. A hellenisztikus filozófiák reneszánsza
4.5. Mágia, természetfilozófia, teozófia
4.6. Reformáció és ellenreformáció a filozófiában
4.7. Természettudományos fejlemények
4.8. Reneszánsz jog- és politikai filozófia
4.1. Humanizmus
A reneszánsz az itáliai humanizmussal vette kezdetét, onnan terjedt át Európa többi részére.
Ugyanakkor nem teljesen magától értetődő a különbség a filozófiai értelemben vett humanista
reneszánsz és a megelőző – illetve párhuzamosan is művelt – skolasztika között. Hiszen ha a
skolasztika célja a teológia előkészítése, a keresztény tanok magas szintű kifejtése és védelme,
amelynek során erősen támaszkodik az antikvitás bizonyos gondolkodóira, elsősorban
Arisztotelészre, akkor hajlamosak lehetünk azt gondolni, hogy a reneszánsz humanisták jórészt
ugyanezeket a célokat igyekeztek megvalósítani – csak épp hatékonyabban, hisz jóval több klasszikus
szöveget ismertek, és jóval pontosabb fordításokat készítettek. Mégis tagadhatatlan, hogy azzal, amit
humanizmusnak szokás nevezni, valami új jelent meg, ami alapvető vonásokban tért el a középkor
könyv- és Arisztotelész-kultuszától. A művek megváltozott műfaja – a quaestiók, szentencia-
kommentárok, summák nem számítanak többé vonzó műformáknak – a humanisták megváltozott
attitűdjét jelzi a klasszikus szövegekhez és szerzőkhöz. Nincs már olyan tekintély, amely elvileg ne
lenne kritikával illethető, s noha a reneszánsz gondolkodók legnagyobb része is a keresztény Isten
nagyobb dicsőségére igyekezett filozofálni, az egyetlen egyház által szentesített egyetlen út mellett
újabb és újabb utak nyíltak. Sőt egyes gondolkodók olvastán már azt a kérdést is fel szokás vetni,
hogy vajon a kereszténység alapvető tanításainak beemelése egy-egy nem szükségképp oda vezető
gondolatmenet végén nem pusztán csak a külső alkalmazkodás kedvéért történt-e? Annyit
mindenesetre joggal állíthatunk, hogy a reneszánsz a keresztény kultúra laicizálódásának igényéből
született, s ezt az igényt tükrözi, még akkor is, ha döntő többségében maga is keresztény.

      A „humanizmus” kifejezés 19. századi fejlemény, a „humanista” azonban nem az: a 15. század
vége felé jelent meg. Leonardo Bruni – „Aretinus” (1369–1444) – nevezte így azokat, akik a klasszikus
szövegeket a grammatika, retorika, poétika, morálfilozófia és a történelem aspektusaiból –
együttesen vagy különböző egyedi variációkban – vizsgálták, mert tökéletesíteni akarták az embert, s
nem csupán tudományos tekintetben, hanem morálisan is. Az ókori ideáloknak a jelenbeli életet
kellett szolgálniuk.

      A humanisták nem feltétlenül egyetemi emberek. A városi közigazgatás alkalmazottai, főurak
vagy főúri titkárok, építészek, bankárok, fordítók – a humanista alapprogramot valamennyien
magukénak tekintik. Természetesen sokan szorgoskodnak a szövegek sokszorosítása körül:
kéziratokat másolnak, írásformákat és betűtípusokat találnak ki a könyvnyomatás számára,
könyvtárosok, könyvkereskedők, könyvkiadók.
     Giovanni Boccaccio (1313–1375) is kéziratokat fedezett fel, elősegítette a görögnyelv-tanítás
bevezetését, amellett, hogy ő volt a Decameron és más, olaszul írt művek szerzője.

      Boccacciónál befolyásosabb humanista volt Coluccio Salutati (1331–1406), hosszú ideig Firenze
kancellárja, politikai író, szorgalmazta a görög tanulmányok bevezetését, s ezzel mintát adott az aktív
élet (politika vagy kereskedés) és a humanista gondolkodásmód összekapcsolására. Petrarca
követőjeként De fato, fortuna et casu (A sors, a szerencse és a véletlen) című tankölteményében
állást foglal az asztrológusok ellen. Más jeles humanistákat, mint például Flavio Bondót (1392–1463)
a történelem, a régészet, az epigráfia, a numizmatika érdekelte.

      A hagyomány Petrarcát tekinti az első humanistának, noha ő sem előzmények nélküli
kezdeményező. Az mégis bizonyos, hogy Petrarca (1304–1374) az első humanista, akinek hatása
túlmutat Itálián, s aki nem csupán versek és episztolák költője, hanem történeti és morálfilozófiai
írások szerzője is. Könyvtára telve antik szerzőkkel – kedvence Cicero, Platónt Arisztotelész fölé
helyezi –, de jellemző módon szinte egy középkori szerzővel sem találkozunk benne. Filozófiai
írásaiban Cicero, Seneca és Augustinus a fő irányadók, kereszténység és sztoicizmus, az individuum s
a világ összhangjának megteremtése foglalkoztatja.

      A római rétor, Cicero a reneszánsz egyik emblematikus figurája. Nemcsak mint a filozofikus
retorika vagy retorikai filozófia művelője vált azzá, hanem – különösen az első időszakban – a
humanista latin stílus fő mintaképeként is. Voltak, akik kifejezetten kerülték az olyan kifejezéseket,
melyeket nem találtak meg írásaiban. Később, különösen a jogászok hatására, inkább a Tacitus-
követő stílus jutott uralomra.

      A humanisták nyelvápoló programja azonban nem korlátozódott a latinra, még ha a nemzetközi
érintkezés nyelve kétségkívül a humanista latin volt is. A népnyelv használatát Petrarcától kezdve
szintén többen fontosnak tartották, különösen olyan kései, a könyvnyomtatás elterjedése utáni
humanista írók, mint Montaigne (1533–1590) vagy Guez de Balzac (1597–1654). Lipsius (1547–
1606) viszont, a németalföldi humanista, anyanyelvén csak családjának írt leveleket.

    A kéziratok, a régi és új könyvek kultuszával új, nem kolostori jellegű könyvtárakra is szükség
támadt. Világi és egyházi méltóságok ekkoriban alapítottak számos, azóta híressé vált könyvtára.

     A humanista műveltség, az újonnan felbukkant kéziratok alapos vizsgálata a történeti-filológiai
szövegkritika megjelenését is magával hozta, amelynek legnevezetesebb korabeli
eredménye Lorenzo Valla (1407–1457) nevéhez fűződik, aki a pápaság világi hatalomra való
igényének egyik alapvető forrásáról, az ún. konstantinuszi adománylevélről mutatta ki, hogy több
évszázaddal későbbi, mint amilyennek korábban tekintették.

      Az itáliai humanizmus, amely nagymértékben annak köszönhette felvirágzását, hogy a
városállamok inkább az ókori poliszokat tekintették előzményüknek, semmint a középkori város- vagy
államalakulatokat, fokozatosan, különböző csatornákon átterjedt Európa olyan vidékeire is, ahol ez a
szempont nem lehetett mérvadó. Nyilvánvalóan sokféleképp értelmezhető az a fejlemény, hogy
kölcsönös utazások, könyvküldemények stb. révén fokozatosan kialakultak Itáliától északra is helyi
humanista központok, néhol csak időlegesen, mint például éppen Mátyás uralkodása alatt (1458–
1490) a budai udvar körül. Ha fölidézzük olyan jelentős, nem itáliai humanisták nevét, mint amilyen
Erasmus, Montaigne, Kopernikusz, Kepler, Thomas More – és említhetnénk kisebb jelentőségű
humanistákat is, mint például Johannes Reuchlin (1455–1522), Rudolf Agricola (1444–1485) vagy
Guillaume Budé (1467/8–1540) –, vagy meggondoljuk, hány Itálián kívüli humanista centrumban
töltött el hosszabb-rövidebb időt kényszerű peregrinációja során Giordano Bruno, akkor már szinte
kijelenthetjük, hogy a 15–16. században a hangsúly egyre inkább az Itálián kívüli területekre tevődött
át.

     Ha egyszer a humanizmus lényegi eleme a nevelés, akkor nyilvánvaló, hogy a mozgalmat
támogató intézmények közt nemcsak könyvtárakat fogunk találni, hanem nevelési jellegű
intézményeket is, humanista iskolákat, egyetemeket: 1509-ben alapították a londoni St. Paul’s
Schoolt, 1517-ben Leuvenben a collegium trilingue-t, amely a három klasszikus nyelv, a héber, a
görög s a latin oktatását szolgálta. 1530-ban hozta létre I. Ferenc a Collège de France-t. Egyes
hagyományos egyetemek – mint a párizsi Sorbonne – ellenálltak a humanista hatásnak, a német
egyetemek általában valamelyest nyitottabbak voltak, az újonnan, 1575-ben alapított leideni
egyetem viszont eleve humanista orientációjú volt. Spanyolországban a humanizmus is az onnan
kiinduló ellenreformációs keretben, a szerzetesrendek által uralt egyetemeken jutott bizonyos
mértékig szóhoz. Kétségkívül a humanista nevelési törekvések egyfajta megvalósítása az a nagy
hatású nevelési rendszer, amelyet Juan Luis Vives (1492/3–1540) dolgozott ki, s amely
aztán Comenius (1592–1670) közvetítésével egész Európában elterjedt.

     A humanisták hatása a képzőművészetekre magától értetődik: Leon Battista Alberti (1404–
1472), Giorgio Vasari (1511–1574) festészetről, matematikáról, perspektíváról, művészekről szóló,
humanista értekezéseket író művészek voltak maguk is.

      A humanisták által lefordított filozófiai jelentőségű könyvek közt nemcsak szigorú értelemben
vett filozófiai művek voltak, hiszen az orvostudomány is egyre nagyobb hatást gyakorolt a filozófiára,
s például Avicenna orvosi fő művének, a Canon medicinae-nek fordítása egyik lényeges kiváltója volt
e hatásnak. Andreas Vesalius (1514–1564) De humani corporis fabrica (Az emberi test felépítése,
1543) című alapvető anatómiai művének humanista karakterét az adja, hogy csak részben épül
empirikus kutatásra, jelentős részben antik anatómiai írások tanulmányozása alapján készült.

       Leonardo Bruni a 15. század első felében újra lefordította Arisztotelész etikáját s politikáját,
amelyek mintául szolgáltak humanista fejedelemtükrök számára. De a talán legeredetibb reneszánsz
politikai gondolkodó, Machiavelli (1469–1529) munkásságában is nagy szerepet játszanak humanista
hatások, például a Titus Liviusszal való elmélyült együttgondolkodás. A korszak nagy utópikus művei
is jellegzetesen humanista alkotások (More: Utópia, Campanella: Napállam, F. Bacon: Új Atlantisz).

     A történetírás még egy ideig nem számított igazi tudománynak, egyszerű gyűjtögetésnek
tekintették. Hogy ez az elgondolás később megváltozott, az nagyban köszönhető a humanisták olyan
elméleti munkáinak, mint amilyen Francesco Patrizi (1529–1597) Della historiája (A történelem,
1560) és Jean Bodin (1530–1596) Methodus ad facilem historiarum cognitionem (Út a történelem
könnyebb megismeréséhez, 1566) című műve.

     Guillaume Budé (1467–1540) és Andrea Alciati (1492–1550) alapozták meg a humanista
alapokon nyugvó történeti jogi iskolát (mos gallicus), amely jelentős mértékben eltért a régi
skolasztikus jogtól.

     Jóllehet nem vallástörténeti kézikönyvet írunk, mégsem tekinthetünk el attól, hogy a
reformációt a reneszánsz humanizmus keretében is legalább meg ne említsük – noha a hit általi
igazulás és az isteni kegyelmi aktustól függő üdvözülés gondolata, mely az emberi akarat szabadságát
megkérdőjelezi, a humanista gondolkodás alaphangoltságának nem csekély mértékben ellentmond.
Mégis, Luther (1483–1546) An die Ratsherren aller Städte deutschen Landes (Németföld valamennyi
városának tanácsuraihoz, 1524) című írása a reformáció s a humanista neveléseszmény
összekapcsolódását mutatja, Luther egyik legelső támogatója, Philipp Melanchthon (1497–1560) a
protestáns egyetemi képzés rendjének egyik kidolgozója, Kálvinra (1509–1564) pedig nagy hatással
voltak a sztoikus filozófusok, különösen Seneca egyes művei. Erasmus (1469–1536) Újszövetség- és
Jeromos-kiadása a katolikus teológiai megújulás jegyében csakis a humanista történetifilológiai
szövegkritika eredményeire épülve valósulhatott meg.

      A mára már „történelmivé” vált egyházak humanista előtörténetének felidézésekor nem
feledkezhetünk meg arról sem, hogy a humanista mozgalom szorosan összekapcsolódott olyan vallási
törekvésekkel is, amelyek az „ortodox” vallási elgondolásoknak legfeljebb csak a margóján
helyezkedhettek el. Marsilio Ficino (1433–1499) még nevezetes Platón-fordításai előtt lefordította
latinra az egyiptomi Hermész Triszmegisztosznak tulajdonított szövegkorpusz egyes darabjait, s ezzel
teológiailag bizonytalan legitimációjú elgondolásoknak adott alapot. Ő maga is írt – különösen a
későbbi fejlemények felől nézve – eretnekgyanús, a természetes mágiáról szóló könyvet (De vita),
amelynek nyomdokain Agrippa von Nettesheim (1486–1535) megírta a reneszánsz mágia alapművét,
a De occulta philosophiát (Titkos bölcsesség, 1510-ben írta, 1530-ban jelentette meg). Démonológiai
„szakkönyvet” még a jogtudós Jean Bodin is írt – vagy legalábbis tulajdonítanak neki ilyen
művet. Paracelsus (1493–1541) hermetikus kozmozófiája és az ún. „ősi filozófia” alapján dolgozták ki
a 17. század elején az első rózsakeresztes kiáltványokat, amelyek egy új, teljes reform végrehajtására
hívtak fel.

     A filozófiai pedigréjét illetően az imént említetteknél sokkal rangosabb, keresztény teológiai
szempontból azonban nem kevésbé eretnekgyanús az, aminek a humanizmus évszázadaiban, a
görög-római vallási kultuszok alaposabb megismerésével óhatatlanul fel kellett merülnie: ez pedig a
természetes vallás lehetőségére s a kinyilatkoztatott valláshoz való viszonyára vonatkozó kérdés volt.
Az az elgondolás, hogy esetleg már a természetes vallás követése elegendő volna, ha nem is az
üdvösséghez, de legalább a kárhozat elkerüléséhez, sokféle problémát vetett fel a kinyilatkoztatásra
épülő kereszténységen belül. Talán ugyancsak összefügg a természetes vallás lehetőségével a
különböző, szentháromságot tagadó irányzatok megjelenése, amelynek jelentős képviselői az erdélyi
unitáriusok (Enyedi György, 1555–1597), valamint a lengyel eredetű szociniánus mozgalom.

      Mint majd látni fogjuk, a 17. századtól kezdve a humanizmus mint mozgalom, mint általános
nevelési program már nem gyakorolt a korábbi századokhoz mérhető hatást. Említhetünk egyes
humanistákat e századból is, de a mechanikai tudományok megalapozását szolgáló filozófia
világképének általánossá válása – egyáltalán a természet matematikai-kísérletező tudományos
kutatásának a mágikus-kísérletező programmal ellentétes, s egyre elfogadottabbá váló programja –,
az új oktatási programok, mint például a jezsuita Ratio studiorum (1599) hatékony bevezetése,
háttérbe szorította a humanista emberideált. Lipsius persze még maradandó hatást tesz a modern
hadseregszervezésre az antik Róma haditechnikáját példaként állító történeti s politikai írásai által –
tanítványa, Orániai Móric révén –, Althusius (1563–1638) és Grotius (1583–1645) óriási hatást
gyakorolnak a modern politikai, illetve természetjogi elméletek kialakulására, Bodin pedig a
szuverenitásról szóló elméletekre, mégis a 17. század alapvetően már Galilei, Hobbes és Descartes
százada.

4.2. Platonizmus és szinkretizmus
4.2.1. Georgiosz Gemisztosz Pléthon (kb. 1360–1452)

4.2.2. Bessarion (1403–1472)

4.2.3. Marsilio Ficino (1433–1499)

4.2.4. Giovanni Pico della Mirandola (1463–1494)

4.2.5. Francesco Patrizi (1529–1597)
4.2. Platonizmus és szinkretizmus

4.2.1. Georgiosz Gemisztosz Pléthon (kb. 1360–1452)
Az újplatonizmus kezdetének azt tekinthetjük, hogy Pléthon létrehozott egy platonikus akadémiát
Mistrában, Spárta közelében. Az akadémia célja nem csupán a platóni írások értelmezése volt,
hanem, ezen túlmenően, egyfajta filozófiai életközösséget igyekeztek kialakítani, ráadásul egy olyan
új vallás alapján, melyet ókori vallási elemekből akartak megalkotni.

      Pléthon (aki ezt a nevet Platón iránti tiszteletből vette fel) Johannes Palaiologos császár
tanácsadójaként részt vett a ferrara-firenzei egyházegyesítési zsinaton (1438–1439), közben pedig
firenzei hallgatósága körében nagy hatású előadásokat tartott. Megírta De differentiis Aristotelis et
Platonis (Az Arisztotelész és Platón közti eltérések) című írását, mellyel az volt a célja, hogy
ellensúlyozza a keresztény középkorban az egyetemeken túlsúlyra jutó Arisztotelész-értelmezési
hagyományt. A hellenisztikus kor harmonizálási törekvéseitől kezdve sokan gondolták úgy, hozzá
hasonlóan, hogy Platón nézetei alkalmasabbak a keresztény teológiával való összhang kialakítására,
mint Arisztotelészéi.

      Természetesen nem minden alap nélkül részesítették előnyben Arisztotelészt a középkorban, s
így Arisztotelész Plethon-kortárs követői nem maradtak adósak a válasszal. A Bizáncban élő Georgiosz
Szkolariosz nyomán Georgiosz Trapezuntiosz írt igazán nagy hatású választ Arisztotelész védelmében,
melynek címe Comparatio philosophorum Aristotelis et Platonis (Arisztotelész és Platón filozófiájának
összevetése). Trapezuntiosz ugyan korábban már komolyan hozzájárult a Platón-reneszánszhoz
azáltal, hogy lefordította latinra a Parmenidész és a Törvények című dialógusokat, ezt követően
azonban mégis minden eszközzel Arisztotelész védelmére kelt: legerősebb érve inkább
egyházpolitikai, mintsem filozófiai volt. Eszerint a bizánci kereszténységnek a rómaitól való
eltéréséért végső soron a platóni ontológia felel, mert szigorúan véve ennek alapján ragaszkodnak a
görögök a filioque formulában kifejeződő eretnekségükhöz.

4.2.2. Bessarion (1403–1472)
A firenze-ferrarai görög küldöttség vezetője volt, aki azonban végül áttért a római hitre, 1439-ben
kardinálissá választották, 1463-ban pedig Konstantinápoly latin pátriárkája lett. A Platónnal tartó
humanistákkal vagy személyes kapcsolatban, vagy – mint Filelfóval, Ficinóval, de még Cusanusszal is –
levelezésben állott. Ifjúkorában öt esztendőt töltött el Plethon mellett, így keresve sem találhattak
volna nála alkalmasabb gondolkodót a platonikus válaszirat megfogalmazására. A négy könyvre
terjedő „válasz” 1469-ben, Rómában jelent meg In calumniatorem Platonis libri IV (Platón rágalmazói
ellen) címmel. Mindenki dicsérte a művet, mely összefoglalja Platón tanait, s bemutatja, hogy
alkalmasabbak a kereszténységgel való összhang megteremtésére, mint Arisztotelészéi. Valójában
azonban nem egyszerű válaszról volt szó, hanem a platóni tanítás első, teljesen átfogó bemutatásáról
a nyugati világ számára. Ugyanakkor nem lehetett elfogultsággal vádolni Bessariont, aki korábban
nemcsak Platónt fordított, hanem Arisztotelész Metafizikáját is.

     Az első könyv fő mondandója, hogy Platón a logika, a matematika, a grammatika, de még a
természetfilozófia és a teológia kialakulása szempontjából is alapvető fontosságú nézeteket alakított
ki, annak ellenére, hogy nincsenek az egyes diszciplínákat tárgyaló tematikus traktátusai. A második
könyv tárgya, hogy összeférnek-e az első könyvben vázolt nézetek a kereszténység alapvető
tanításaival, míg a 3., 4. könyv Platónt az életmódját kárhoztató támadásoktól védi meg.

     Bessarion interpretációja közel áll az újplatonikus, harmonizálásra törekvő tradícióhoz, mely a
középkorban sem volt ismeretlen: Platón a nagyobb metafizikus, de Arisztotelész írásai fontos
kiegészítéseket tartalmaznak azokon a területeken, melyeket Platón kevéssé művelt.
4.2.2. Bessarion (1403–1472)

4.2.3. Marsilio Ficino (1433–1499)
Mint említettük, Ficino levelezésben állt Bessarionnal, de az ő platonizmusa korábbi gyökerű: Platón
iránti vonzódását azokra az előadásokra vezeti vissza, melyeket Pléthon tartott az 1439-es zsinat
alkalmából.

      Ficino eleinte orvosnak készült, ám amikor 1456-ban megírta Institutiones platonicae című –
azóta eltűnt – művét úgy, hogy még nem is tudta eredetiben olvasni Platónt, azonnal kiderült
filozófiai tehetsége, s Cosimo de Medici – kinek orvosa Ficino apja volt – ebbe az irányba igyekezett
őt terelni. Ekkorra már lefordította olaszra Dante De monarchia (Az egyeduralom) című művét.
Cosimo 1462-ben Ficinónak adott egy görög nyelvű Platón-kéziratot, latinra fordításukhoz pedig
1463-ban minden anyagi feltételt megteremtett. Ezek közé tartozott egy villa is a Firenze közeli
Careggiben. Ez az a helység, amelyben a nevezetes, Medici-féle platonikus akadémia is működött –
bár van, aki ezt kételyekkel illeti, s inkább filozófusmítosznak tekinti a róla szóló híradásokat.
Valószínűleg egy hivatalos intézménnyé nem szerveződő, platonizáló társaságról van szó, amelynek
tagjai közt – az adakozó Medicieken kívül – olyan neves humanistákat szokás emlegetni, mint amilyen
Cristoforo Landino, Leon Battista Alberti, Giovanni Cavalcanti, Angelo Poliziano, Giovanni Pico della
Mirandola. Cosimo mindezzel egy fordítói műhely financiális hátterét biztosította, amely – a
nyomtatott könyv lehetőségeit első ízben használva ki – egész Európa számára hozzáférhetővé tette
latin nyelven gyakorlatilag a teljes platonikus hagyományt. Hiszen Ficino nem csupán Platón műveit
fordította le. A Platón-fordításokkal 1469-re készült el (Platonis opera omnia, első kiadása 1484-ben).
Ficino felhasználta ugyan Leonardo Bruni korábbi fordításait, ám ő sokkal pontosabban fordított, s
ami talán még ennél is fontosabb: nem igyekezett elhomályosítani azokat a szöveghelyeket, melyek a
keresztény Platón-értelmezés szempontjából nehézségeket okozhattak. Még a 19. században is
forgatták az ő latin Platónját. További fordításai közt megtaláljuk egyebek mellett Hermész
Triszmegisztosz (1471), Plótinosz (1492), Dionüsziosz Areopagitész (1496/97) és Iamblikhosz (1497)
műveit is, tehát még ha nem is írt volna saját, önálló műveket, akkor is megismertette volna a világot
Platónnal s az újplatonikus hagyománnyal. Ámde saját maga is írt: tevékenysége fontos részét
képezik a kommentárok az alapvető dialógusokhoz. A Lakomához írt kommentár A szerelemről címen
is ismeretes, és bizonyos mértékig a nagy szisztematikus mű, a Theologia platonica – de
immortalitate animorum (Platonikus teológia – a lélek halhatatlansága, 1482) előmunkálatának is
tekinthető, éppúgy, mint az ifjúkori De voluptate (A gyönyör, 1457).
      Ficino pappá szentelése után írta az 1474-ben megjelent De christiana religione (A keresztény
vallás) című művét, amelyben a történelmet „istenes filozófiaként” (pia philosophia) mutatja be,
középpontjában egyfajta platonizáló kereszténységre épülő vallási univerzalizmussal. Ez a vallásosság
annyiban nem egészen ortodox, hogy nagy súlyt helyez a kiművelt belsőre a külső szertartásokkal,
rítusokkal s a babonasággal szemben. Ráadásul erőteljesen vonzódik a mágiához is. Legtöbbet kiadott
és olvasott műve kifejezetten a De vita libri tres (Három könyv az életről, 1489) volt, melynek
harmadik könyve – De vita coelitus comparanda (A mennyekbe vezető út előkészítése) – a mágia
elméletének legbefolyásosabb reneszánsz műve lett. Ficino itt főképp a természetes mágia iránt
érdeklődik, ama módok iránt, ahogyan a növények, kövek, zenei hangok s más természeti tárgyak
szokatlan képességek forrásaiként alkalmazhatók – anélkül, hogy személyes, természetfeletti
ágensekre, démonokra, angyalokra kellene utalnia. Arisztotelész fizikájában és metafizikájában is
találni forrásokat ehhez, de legkivált mégis az újplatonikus írások jöhettek számításba. E mű fölött
azonban a természetes mágiára vonatkozó fejtegetései miatt mindvégig ott lebegett az eretnekség
árnyéka, mert nem világos, hogyan tudja elkerülni, hogy a benne leírt mágikus hatásokat intelligens
közvetítő szellemi lények invokálása nélkül értelmezze, márpedig ez súlyos eretnekségnek számított.

      Mint minden igazi reneszánsz humanistának, Ficinónak is az a célja filozófiájával, hogy
bölcsebbé, de egyszersmind jobbá is tegye az embereket morális és vallási értelemben egyaránt.
Ezért az ő Szókratésze a Dionüsziosz Areopagitész negatív teológiája felé mutató kétkedő alak, maga
Platón pedig egy egységes, keresztény jellegű filozófia megalkotója. A platonikus teológia így
körvonalazódó újplatonikus ihletésű keresése arra indította Ficinót, hogy feladja a humanistákra
jellemző metafizikaellenes beállítódást.

      A természetet önmagát fenntartó, nőnemű lénynek tekinti, amely belső alkotóerővel
rendelkezvén önmagától hozza létre teremtményeit (Theologia Platonica [TP] IV, 1). Az ember
fizikailag, lelkileg s mentálisan is be van ágyazódva a világegészbe, ám ennek ellenére valamiképp
mégis szabadon mozgó lény a természet, sors és gondviselés vonatkozásainak hálózatában. Lelke
révén hat a testekre, elméje révén pedig a lelkekre és saját magára is (TP XIII, 2). Ennek az uralomnak
a jelképe Herkules, aki Ficino értelmezésében a csillagöv 12 házának, azaz a sorsnak legyőzője,
intellektuális hérosz, aki megragadja, s ezáltal transzcendálja a világot.

      De nem az elme (mens angelica) állítja helyre az ellentétektől szabdalt, megrendült világot,
hanem a lélek (anima rationalis) (TP XVI, 3), amely e világ abszolút középpontja. Ficino különböző
műveiben különböző, többfokozatú rendek jelennek meg, de mindegyikben a lélek az egyetlen
mozgékony tag, amely eszének tevékenysége révén biztosítja a többi létező kontinuitását, s az egész
univerzumot visszatükrözi-kifejezi. A legjellemzőbb az ötös rend a Theologia Platonica elejéről: „Az
összes dolog ez öt fokozatát vetjük össze egymással: a súlyos testet, a minőséget, a lelket, az angyalt
s az Istent. Mivel azonban az eszes lélek neme e fokozatokon belül középütt helyezkedik el, az egész
természetet összekötő kapocsnak látszik, irányítja a minőségeket s a testeket, s hozzákapcsolódik az
angyalhoz s az Istenhez, meg fogjuk mutatni, hogy ez a nem teljességgel feloldhatatlan – amennyiben
a természet fokozatait összekapcsolja –, a legkiválóbb – amennyiben a világ gépezetén uralkodik –, s
a legszebb – amennyiben belesimul az istenibe.”

    A megismerés tekintetében Ficino álláspontja nem is állhatna távolabb az arisztotelészi
hagyománytól. A már az észlelésben is meglévő szellemi alkotórész nélkül semmi sem volna
megragadható: az elme a testektől csupán alkalmat kap a megismerésre (TP XV, 2, 255 A–B).

    Az általános az elmében lenyomatok alakjában van benne, vagy ágostoni jellegű
megfogalmazásban: formulaeként, melyek az egyedihez „hajlanak”. Ezekre tekint a megismerés,
amikor az érzéki képeket (simulacra) az általánossal való megegyezés vonatkozásában vizsgálja. Az
elme maga alkotja az igazságot, amint ezt János evangélistára hivatkozva olvassuk, aki nemcsak
annyit állít az emberi elméről, hogy lát bizonyos igaz dolgokat, hanem hogy létrehozza az igazságot
(TP XII, 2, 192 E).

      Ficino külsőt és belsőt összekötő metafizikája egységes értelemelméletre épül. A passzív s aktív
értelem egy folyamat részei (TP XI, 2.), de még az akarat is az értelemhez kapcsolódik. A Philébosz-
kommentár első változata szerint az értelem az, ami a dolgokat magához vonzza, az akarat pedig az,
amit a dolgok vonzanak. Az értelem ügyel, hogy megfelelő távolságban maradjanak a dolgok, az
akarat viszont egyesít, meghaladja a távolságokat. A külső (a dolgok világa) és a belső (a formulák
világa) közül egyik sem elsődleges a másikat kizáró módon. Ficino valamiképp harmonizálni igyekszik
a szubjektív s az objektív oldalt.

      Abban, amit anakronisztikusan esztétikának nevezhetnénk, Ficino a test jól megformált voltát a
szépség előfeltételének, de csak előfeltételének tekinti. Az emberben van egy – a formulákra
visszamenő – arányérzék, amely a test rendezett arányainak alapján, a belső sigillumra hagyatkozva
akkor is meg tudja állapítani, hogy egy test szép – azaz részesül a sok szép testtől különböző, egyetlen
szépségben –, vagy hogy az egyik test szebb a másiknál, ha még sosem tanították a szépség
felismerésére (TP XI, 4–5). Ficino fényességként is leírhatónak tartja a szépet, amennyiben az isteni
jóság kifejeződése. A szépség túllép a testre vonatkozó esztétikai arányosságokon, még ha bizonyos
értelemben rájuk is van utalva. Az esztétika, innen nézve, magában foglalja a metafizikát és a
megismerés elméletét is.

A filozófiai előfeltevésekből táplálkozó filozófiai interpretációk érdekes színfoltja Ernesto Grassi
humanizmusképe, amelyben kitüntetett, ha nem is éppen pozitív szerepet kap Ficino (lásd Grassi:
149. skk.) Grassi szerint ugyanis nem az antropológia, nem a platonizmus a humanizmus jellegzetesen
új alapproblémái, hanem „a lét hívószavának való egzisztenciális megfelelés kérdése, amely hívó
szónak alapján kapja meg jelentőségét a létező. Ezt a problémát a szó révén, s nem a létező racionális
meghatározása alapján viszik végig.” A fatum, „sors” szónak a farival, azaz a „mondani”-val való
etimológiai rokonsága lehetővé teszi annak az álláspontnak a megfogalmazását, mely szerint „a szó
az ember sorsává válik”. Grassi mármost úgy véli, hogy a platonizáló humanista tradíció mintegy
elárulja ezt az eredendőbb kérdésfeltevést, elveti a veritas filia temporis (az idő lánya az igazság)
tézisét a racionális tudás jegyében. Ám másfelől ehhez a hagyományos, tág értelemben racionalista
metafizikai sémához a platonizáló humanizmus alig valamit fűz hozzá. Grassi Ficino Theologia
Platonicájában épp azt a művet látja, amely a legjellegzetesebben fedi el a humanizmus eredendő
filozófiai kérdésfeltevését, hiszen alap-előfeltevése: a létező racionális meghatározásának
elsőbbsége, az érzéki világ transzcendálásának szükségessége. Célja pedig nem más, mint a létező
levését egy első ok, legfőbb létező, eredendő alap révén tenni (túlságosan is) világossá (er-klären). Az
egész platonizáló humanizmus fő célja ebben az értelmezésben: a létező racionális meghatározása
kauzális magyarázat révén.

4.2.4. Giovanni Pico della Mirandola (1463–1494)
Giovanni Pico della Mirandola a platonizáló reneszánsz fénykorában, Ficino fordítói tevékenységének
idején élt, ám ebből semmiképp sem következtethetünk arra, hogy Platón fenntartások nélküli
hívével van dolgunk: Giovanni Pico filozófiai szimpátiái sokrétűbbek, mint amilyenekkel kortársai
többségénél találkozunk.

     Egyházi pályára szánták, ezért kezdetben kánonjogot tanult Bolognában. Ám érdeklődése az
irodalom felé fordult, tanulmányait pedig 1478-tól Ferrarában, Padovában és Paviában folytatta.
1480–1483 között egy zsidó tudós, az averroista arisztoteliánus Elia del Medigo (Helias Cretensis, kb.
1458–kb. 1493) mellett tanult, aki nemcsak Averroës írásaiból fordított a számára, hanem
a kabbalából is. 1485–1486-ban Párizsban tartózkodott, s a Sorbonne skolasztikus kurzusain vett
részt: humanista kortársainak többségével ellentétben egyáltalán nem vetette meg a skolasztikus
filozófiát, s ezt a vonzódását meg is indokolta 1485 áprilisában a padovai
filozófiaprofesszorhoz, Ermolao Barbaróhoz (1454–1493 v. 1495) írott levelében. Barbaro, aki
humanista arisztoteliánusként Arisztotelész-kommentátorokkal foglalkozott, a humanista latinság
fontosságát tartotta szem előtt, s ostorozta a skolasztikusok nyers és barbár írásmódját.

      Ezzel szemben Pico a retorika és a filozófia konfliktusában a filozófia pártjára állt. Ha a retorika
igényeit akarjuk kielégíteni, könnyen megrekedünk az ugyan jól formált, ám felszínes kifejezések
szintjén. Ha viszont komoly filozófiát művelünk, akkor gyakran vagyunk kénytelenek belátásainkat
száraz kifejezések köntösébe öltöztetni. A filozófiának épp annyi joga van tehát a sajátos
kifejezésmódhoz, mint volt a régi rómaiaknak. A retorika helye a nyilvános tér, a morál és a politika,
de a filozófia igazságait gyakran csak elhomályosítaná. Míg Barbaro – s a legtöbb kortárs itáliai
humanista – számára a petrarcai nyelv művelése bizonyos mértékig önmagában vett célnak
számított, addig Pico számára a nyelv mindenekelőtt a gondolatok pontos kifejezésének eszköze volt.
Az ókori filozófus nem is kényszerült volna beszélni, ha lett volna megbízhatóbb kifejezési eszköze.
Míg a nyelv fonetikai oldala a testhez tartozik, addig szemantikai aspektusa testetlen, márpedig a
filozófusnak az anyagtalan ész felé kell fordulnia, nem pedig a retorika testi szervekhez kötődő közlési
módja felé. Giovanni Pico saját latinsága természetesen Barbaróéhoz hasonlóan kiművelt nyelv, a
retorika kényszerű háttérbe szorításáról ezen a nyelven értekezik.

       Giovanni Pico egyetemességre törekvésének egyik oldala azon skolasztikus szerzők s gondolatok
iránti nyitottsága volt, amelyeket a humanisták általában barbárságként vetettek el. Talán ennél is
jellemzőbb azonban, hogy nemcsak az ókori görög-latin gondolkodók egészítették ki benne a
skolasztikus hajlamot, hanem azok az írások is, melyeket az európai kereszténység akkortájt még csak
alig ismert: a hermetikus, a kabbalista s a káldeus bölcsességirodalom, illetve jövendölések.

     A del Medigóval elkezdett kabbala-tanulmányok után Firenzében is talált alkalmat rá, hogy
elmélyítse ebbéli jártasságát. Egy másik zsidó tudós, Flavius Mithridatész több ezer oldalnyi
kabbalista szöveget fordított latinra Pico számára.

Voltaképp 3500 oldalnyi szövegről van szó, amely kéziratként – „Giovanni Pico della Mirandola
kabbalista könyvtára” – máig sértetlenül fennmaradt, s csak az utóbbi években vált intenzív
kutatások tárgyává. Mithridatész 1488 táján Giovanni Pico házában lakott, és sok kabbalista szöveget
lefordított, melyeknek még pontos terjedelmét sem azonosították minden esetben. 2004-ben
kezdték kiadni kritikai kiadásban az egyes részleteket a berlini Freie Universität Judaisztikai Intézete
és az Istituto Nazionale di Studi sul Rinascimento (Firenze) együttműködésében. A kabbala
reneszánsz történetével kapcsolatban lásd Scholem, Gershom: Alkímia és kabbala, illetve A kabbala
kutatása Reuchlintól napjainkig. In Sholem, Gershom A kabbala helye az európai
szellemtörténetben. II. köt. Budapest, Atlantisz, 1995, 9–104, 179–192.

      Mithridatész fordítását tendenciózusnak tekintik, s úgy vélik, e fordítás és saját interpretációja
alapvetően meghatározta Pico saját kabbala-értelmezését: az arisztoteliánus Maimonidészt
kabbalistaként mutatja be, bizonyos kabbalistákról úgy vélte, megelőlegezték Cusanust – akit
egyébként Giovanni Pico kifejezetten nagyra tartott –, illetve – s kétségkívül ez a legnagyobb
jelentőségű a tendenciózus értelmezések közül – az az elgondolás is megjelenik nála, hogy keresztény
tanok olvashatók ki Mózes könyveiből.

    Giovanni Pico „keresztény kabbalája” tehát végül hasonló lett a mértékadó kortárs értelmezési
módhoz, amely spanyol konvertiták révén terjedt el, akik a zsidó hermeneutikára és filozófiára
vonatkozó tudásukat keresztény célok szolgálatába állították, azaz kabbalista módszereket
alkalmaztak a kereszténység bizonyítására.

     Giovanni Pico 1486 őszén vetette papírra legismertebb írását, az Oratio de Hominis Dignitatét
(Szónoklat az emberi méltóságról; 1496-ban jelent meg a teljes szöveg, az ismert címét csak 1557-
ben kapta), amely alapvetően bevezetés kívánt lenni a Conclusiones Nongentae Disputandae-hoz,
ahhoz a kilencszáz tézishez, melyet a következő év tavaszán kívánt nyilvánosan megvitatni.

      Magukkal a tézisekkel ellentétben Az emberi méltóságról kifejezetten retorikus mű, az ember
helyének sokat vitatott kérdését állítja az első rész középpontjába, azzal a híres konklúzióval, hogy
nem az a fontos, mi hiányzik az embernek abból, amit más teremtmények megkaptak, hanem az,
hogy ezt szabadságként, lehetőségként értelmezze, mellyel jól élve az isteni lét közelébe emelkedhet.
Az összes többi teremtmény önnön magától független, előre meghatározott életpályára kényszerül.
Az ember viszont szabad akarata révén maga határozhatja meg, hogy lesüllyed-e az „alacsony, állati
világba”, vagy pedig újjászületik a felsőbb, isteni világban. Az ember maga lehet az önmaga formáját
alakító fazekas.

      A második részben Pico a kontemplatív, filozófusi életpálya választását indokolja, s arról a
szándékáról szól, hogy annyi forrás felhasználásával ismerteti téziseit, amennyivel csak lehetséges: a
filozófia valamennyi mesterét és iskoláját meg akarta ismerni, s mindent fel akart használni az átfogó
igazság megkonstruálására. Nomen est – bizonyos szempontból – omen: szülei birtokáról
– Mirandola et Concordia – nevének latinos alakja: Ioannes Picus, Concordiae Comes, melyet „az
összhang grófja”-ként fordíthatnánk. Ez az eklekticizmus tekinthető Az emberi méltóságról első
részében kifejtett és értelmezett emberi szabadság metodológiai aspektusaként is. Amint részben
már láttuk is, az ő harmonizálási törekvéseiben különösen érdekes, hogy nemcsak Platónt és
Arisztotelészt akarta összebékíteni, hanem más, rivális filozófusokat is – Tamást és Scotust, Averroëst
és Avicennát, a püthagoreus számmisztikát, az orfikus és káldeus tanításokat, természetes és
démonikus mágiát és a kereszténység szolgálatába állított kabbalát.

Ez utóbbi megnevezésére használatos a „keresztény kabbala” kifejezés is, melynek első nagy
alakjaként éppenséggel Picót szokás tekinteni. Johannes Reuchlin volt az, aki egyfajta szintézist
alkotott keresztény teológiából, püthagoreus és újplatonikus filozófiából, valamint zsidó misztikából
a De verbo mirifico (A csodatévő szó) című, 1494-ben megjelent könyvében, illetve a De arte
cabalisticában (A kabbala művészete, 1517). Agrippa von Nettesheim De Occulta Philosophiája a
kabbalista ezoterikát a keresztény dogmatika szolgálatába állítja, Heinrich Khunrath Amphitheatrum
Sapientiae Aeternae Solius Verae (Az egyedül igaz, örök bölcsesség tárháza, 1595) című írása pedig
keresztény mágia, alkímia és kabbala sajátos keveréke. Cabbala denudata (A feltárt kabbala, 1677–
1684) címen jelentette meg két kötetben Christian Knorr von Rosenroth a kabbalisztikus szövegek
legfontosabb latin fordítását.

      Ennek persze – egyebek mellett – megvan az a Ficinótól származó előfeltevése, miszerint a
platóni tanítás alapvetően a régi egyiptomi bölcsességből fakad, s másfelől összhangba hozható a
kereszténységgel. Ugyanakkor a Giovanni Pico–Ficinoviszony nem egyszerűsíthető le ennek az
előfeltevésnek az átvételére. Pico ugyanis sokkal jobban ismerte a kabbalát, és kevésbé volt
platonikus, mint Ficino: kifejezetten meg akarta haladni az egyoldalúan platonikus orientációt.
A Commento alla canzone d’amore (1486) – Girolamo Benivieni egy szerelmi költeményének
kommentárja – Ficinótól eltérően közelít a Lakomához, s a De ente et uno (A létező és az egy, 1491)
című írásban a ficinói, Plótinoszhoz kötődő értelmezéssel szemben, mely az egyet a létező fölé
helyezi, Pico a rá jellemző, Platónt Arisztotelésszel kibékítő törekvésnek megfelelően a létező s az egy
egysége mellett érvel.
      Az emberi méltóságról című írás által bevezetett 900 conclusióból 402 tézis „mások véleménye
szerint” való, 498 pedig secundum opinionem propriam, a saját véleményét követi. A „mások”
rubrikában a latin skolasztikusok közül Aquinói Tamás (45), Duns Scotus (22), Albertus Magnus (16) az
elsők, az arab gondolkodóknál Averroës (41) messze az első, a görög peripatetikusok közt Simplicius
9, Aphrodisziaszi Alexandrosz 8 tézissel szerepel; a „platonikusok” közt Proklosz messze kiemelkedik
55 tézissel, őt követi Plótinosz 15-tel; a püthagoreusok 14, a hermetikus írások 10, a héber
kabbalisták pedig 47 tézist kaptak.

      Mielőtt a vita lezajlott volna, Pico megjelentette a téziseket. VIII. Ince pápa vizsgálatot rendelt
el, amely három tézist eretneknek, tizet gyanúsnak talált. Pico megírt egy Apologiát, amire a pápa az
egész művet elítélte. A három eretnek tézis: Krisztus nem ment le ténylegesen a Pokolba – a testetlen
létezők helyhez kötésének összefüggésében; tagadta, hogy a halálos bűnök elkövetői örök büntetést
szenvednek – a véges okok és végtelen okozatok problémája kapcsán; s végül a legkülönösebb az
egyik saját tézise: „Semmilyen tudomány nem tesz bennünket inkább bizonyossá Krisztus
istenségéről, mint a mágia és a kabbala.” Az Apologia magyarázata szerint Pico itt arra gondolt, hogy
Krisztus istenségéről elsősorban csodálatos művei győznek meg bennünket. Azt viszont, hogy egy mű
nem természeti erők hatására jön létre, hanem természetfeletti, csodálatos úton, akkor tudjuk
megállapítani, ha már tudjuk, mire képesek a természeti erők. Márpedig a földi testek
vonatkozásában ezt a „természetes mágia” mondja meg, az égi testek vonatkozásában pedig a
kabbala ezekkel foglalkozó része.

      Az Oratio, a Conclusiones és az Apologia körüli csatározások után Franciaországba menekült,
ahol 1488-ban letartóztatták. Végül is hazatérhetett Firenzébe, s ott élte le hátralévő éveit, egyebek
mellett annak a műnek összeállításával, amely a Genezis könyve első részének értelmezési szintjeivel
foglalkozik.

      A mű címe Heptaplus. De septiformi sex dierum geneseos enarratione ad Laurentium
Medicem (A teremtés hat napjának hetes formájú elbeszélése). Giovanni Pico itt egyrészt a régiek
filozófiai bölcsességének és a zsidó hagyománynak az összeegyeztetésére, másrészt Mózes
krisztianizálására törekszik, egyebek mellett annak kimutatásával, hogy a kereszténység
legalapvetőbb tanításai benne foglaltatnak a latin in principio, „kezdetben” kifejezés héber
megfelelőjében, a „beresit”-ben. Az első célt jól mutatja a prooimium, amely szerint minden régi
filozófia három világot különböztet meg: a legfelsőt, a közbülső égit s a legalul lévőt, a szublunárist,
amelyben mi is élünk. Ezt a hármast azonban kiegészíti a negyedik világ, amely éppenséggel mi
magunk, az ember vagyunk. Magát a hármasságot a frigyláda mózesi leírásában véli felfedezni Pico,
ezzel érzékletesen az olvasó elé tárva az ősi kozmológia egységét a görögök és a zsidók tanításában.

      A mű felosztása a teremtés hat napjának és a szombatnak a felépítését követi, tehát hét
könyvből, a könyvek pedig hét-hét fejezetből állnak, melyekben a hetedik, a szombat, a megpihenés
fejezete mindig a Krisztushoz való visszatérés. Ennek méltó lezárása és az egész mű keretbe foglalása
az utolsó fejezet, amely héber grammatikai kombinatorika révén felidézi azt a pillanatot, mikor
minden várakozást és képzeletet felülmúlón „a világ s minden dolog teremtésének egyetemes alapja
ebben az egyetlen kifejezésben [ti.: „kezdetben”, in principio; beresit] feltárul, és értelmezést nyer.”
A kombinatorika abban áll, hogy megalkotjuk az összes szót, ami csak lehetséges a beresit héber
írásjeleinek kombinációja révén, majd az így kapott szavakat értelmes állítássá fűzzük össze. Pico
szerint ez az állítás a következő: „Az Atya a Fiúban s a Fiú által megteremtette a kezdetet s a véget,
vagyis nyugalmat, a főt, a tüzet, a nagy ember alapzatát a jó szerződés révén.” (Pater in Filio et per
Filium principum et finem sive quietem creavit caput ignem et fundamentum magni hominis foedere
bono.) Mindez pedig egységbe foglalja a kezdetet és a véget, valamint a világ s benne az emberek
tevékenységének mozgatóját (tűz) és célját, mely nem más, mint hogy az isteni jóra irányuló mozgás
révén egyesíttessék létének szerzőjével.

     Élete utolsó éveiben a jövendőmondó asztrológia minden változatát cáfoló művön dolgozott
(Disputationum adversus astrologos libri, 1495, A csillagjósok elleni viták).

4.2.5. Francesco Patrizi (1529–1597)
1547-től Padovában tanul, előbb orvostudományt, majd filozófiát. Megismerkedik Ficino Theologia
platonicájával, De amoréjával s Giovanni Pico della Mirandola Commento alla canzone d’amoréjával.
1556–1561 között Velencében, majd Cipruson találjuk, ahol könyveket vesz, melyeket magával visz, s
elad Spanyolországban, ahol velencei követként működik. 1577-ben megjelenteti Modenában
a L’amorosa filosofiát (A szerelmes filozófia). 1592-től a platóni filozófia professzora a római Sapienza
Egyetemen.

      Patrizi kezdetben a történelem s nyelv jellegzetesen humanista témái iránt érdeklődött.
Giovanni Pico Barbaróhoz írott levelétől eltérően úgy gondolja, hogy a retorika, s vele együtt a
költészet, a történelem nem pusztán az eredendő igazságértékkel rendelkező racionális megismerés
értelmében vett filozófia alárendelt segéd diszciplínái, hanem önálló bizonyosság-, evidencia- és
egzaktságtípusuk van, s ezek nem maradnak el a megfelelő matematikai típusok mögött. Elsőként
vetette fel a történeti igazság problémáját. A történeti igazságot védelmébe véve azonban nem a
korban szokásos, pártos szempontú történetírásból indult ki. Úgy vélte, az igazi történelem igazsága
metafizikai alapból fakad, éspedig abból, hogy eredeti összefüggés van lét és nyelv között – ugyanez
érvényes természetesen a retorikára és a költészetre is; ez az alapzat egy metafizikai történet, mely
minden e világi kozmikus történés kezdettől fogva rögzített mértéke. Az így felfogott történelem
közege a szellem számára hozzáférhető memoria delle cose, „a dolog emlékezete”. A történelem így a
filozófiához hasonlóan scientia lesz, nem pedig ars, ezért sajátos tudásfajtával is rendelkezik majd,
ami az oknyomozó tudás. A történelem tulajdonképpeni tárgyai nem a múltat alkotó faktumok,
hanem az e faktumokban rejlő utalások arra, hogyan jöttek létre, illetve hogyan hagyományozódtak
át az emberi tettek révén. A cselekedetek belső lehetőségeit kell felkutatni, hogy ezáltal a faktum
egyfajta szükségszerűség jellegét öltse magára. A történelem anatómiai vizsgálata során nem
valamilyen külsődleges forrást kutatunk fel, hanem a bensőben kutatunk: a cselekvés intelligíbilis
alapját fedjük fel, amely az ember lelkében s elméjében rejlik.

      A L’amorosa filosofia az önmagunkra visszahajlás, vagyis az önszeretet (philautia) elmélete. A
szeretet minden fajtájának visszavezetése az önszeretetre Patrizinál nem vezet egoizmushoz, mert
végső alapzata egyfajta platonikus kereszténység. A szeretet eredete végső soron a platonizmusban
is az egy önmagára való visszahajlása. Kezdetben minden lét saját magával való egy-léte révén, s ez
egység affirmációjában bírja létét, s ez az önmagával való egység a bázisa az önmagán való
túllendülésnek a másikhoz, ami végső soron a magával az Eggyel való eggyé válás, amore assoluto, a
szeretet minden véges formájának isteni alapelve. Az önfenntartásként értett önszeretet hátterében
a sztoikus oikeiosis gondolata áll (lásd L’amorosa philosophia 110–111).

      A Discussiones peripateticae (Peripatetikus viták, 1571–1581) című írásban Patrizi az
arisztotelészi filozófia dekonstrukcióját platonikus filozófiai alapvetés nyomán az arisztotelészi írások
filológiai-filozófiai rekonstrukciójának alapján végzi el, melynek konklúziója, hogy Arisztotelész
elárulta Platónt.

     A Nova de universis philosophia (Új egyetemes filozófia, 1591) teljes címe csaknem mindent
elárul a műről: „Az új egyetemes filozófia, melyben az arisztotelészi módszert követve felhatolunk az
első okhoz, ezt követően pedig egy új, különleges platóni módon levezetjük a dolgok mindenségét
annak alapjából, Istenből.” Az eddigiekhez képest új elem a Prokloszra s az ő Elementatio
theologicájára való hivatkozás – Patrizi maga fordította le s adta ki e művet.

     A kiindulópont az egyből a platóni Parmenidész nyomán kibontott teológia. Az előszót, amely
egy fényelméleti értekezés (a Panaugia címet viseli), az alapelvek tana (Panarchia) követi, vagyis az
egyről s Istenről szóló tan, a szellemé s a benne lévő ontológiai rendezőelveké (essentia-vita-mens;
essentia-virtus-operatio); az egy a három-egy Istenbe vezetődik át, a szellem az angyali szellemekké
alakul, a lezárás pedig a teremtésről szóló fejezet (De creatione). Ezt követi a lélektan (Panpsychia),
valamint a természetről szóló tanítás (Pancosmia).

     Feltétlenül ki kell emelni, hogy Patrizi a teret – a később tárgyalandó Telesióhoz hasonlóan –
önmaga által létező, hiposztatikus kiterjedésnek tekinti, amely nem viszonylagos, és semmi másban
nem inhereál.

4.3. Arisztotelizmus
Leonardo Bruni, Trebizond, Angelo Poliziano (1454–1494) és Ermolao Barbaro a reneszánsz
Arisztotelész-recepciójának eddig említett fő alakjai, akik humanista fordítások és interpretációk
révén a Stagírita gondolkodásának új megközelítését készítették elő. Különös vonása ennek a –
skolasztikától megtisztítani kívánt – recepciónak az, hogy a kereszténység középkori filozófiai támasza
ebben az új megközelítésben éppenséggel eretnekgyanús, a kereszténységgel nem nagyon összeférő
filozófiai álláspontokat hívott életre. Minél inkább előtérbe került az a nézet, mely szerint –
különösen metafizikai téren – a platóni filozófia alkalmasabb a kereszténységgel való összhang
megteremtésére, mint az arisztotelészi, annál valószínűbb volt, hogy Arisztotelész követői közt
felbukkannak nem ortodox nézetek. Az V. lateráni zsinat 1513-ban rendeletet hozott arról, hogy a
keresztény filozófusoknak filozófiai érvekkel kell alátámasztaniuk a lélek halhatatlanságának
dogmáját. X. Leó Apostolici regiminis kezdetű, a zsinat alkalmából kiadott bullája már azokat a
filozófusokat is elítéli, akik csupán tisztán filozófiai és racionális alapon veszik védelmükbe a lélek
személyes halhatatlanságát állító nézeteket. Ez a zsinati állásfoglalás kétségtelenül platonikus
ihletettségűnek tekinthető, amely ugyanakkor tekintélyi érvvel szól bele a filozófiai argumentumok
vitájába. Hisz Arisztotelész legtekintélyesebb hagyományos értelmezői, Averroës és Alexandriai
Aphrodisziasz ebben a kérdésben kifejezetten a határozattól eltérő álláspontot vallottak:
Aphrodisziasz egyszerűen tagadta a lélek fennmaradását a test halála után, Averroës pedig pusztán
egy egyetemes, tehát nem személyes lélek halhatatlanságát tartotta lehetségesnek. A határozat
tehát gyakorlatilag a filozófiai vizsgálódás függetlenségének legalábbis felfüggesztését jelentette, s ez
értelemszerűen megosztotta a filozófusokat, és különösen az Arisztotelész-követőket álláspontjuk
újragondolására késztette.

     A legfontosabb Pomponazzi 1516-os, De immortalitate animae (A lélek halhatatlansága) című
műve, amely arra a filozófiai álláspontra helyezkedik, hogy a lélek általában véve halandó, miközben
elismeri, hogy másfelől az Istentől eredő írások feltétlenül bizonyossá teszik a személyes
halhatatlanság keresztény tanítását.

4.3.1. Pietro Pomponazzi (1462–1525)

4.3.2. Jacopo Zabarella (1533–1589)

4.3.1. Pietro Pomponazzi (1462–1525)
Padovában szerzett filozófiai magisztrátust 1487-ben, 1496-ban pedig az orvoslás doktora lett. Már
egyik tanára, a kor vezető averroistája, Nicoletto Vernia (1420–1499) is konfliktusban állt az
egyházzal. Maga Pomponazzi 1488-ban kezdett tanítani Padovában. 1496-ban száműzetésbe megy
Ferrarába, ahol humanista arisztoteliánusok köreiben mozog, noha ő maga nem tekinthető kifejezett
humanistának: írásmódja közelebb áll a skolasztikusokéhoz.

    1499-ben elfoglalja Vernia tanszékét. 1511-től 1525-ig, haláláig Bolognában tanít a
természetfilozófia s az etika professzoraként.

     A lélek halhatatlansága kapcsán nagy jelentősége volt annak, hogy 1495-ben megjelent latinul
Aphrodisziaszi Alexandrosz De animája. Pomponazzi az arisztotelészi Léleket kommentáló korai
előadásaiban még ellenzi az Alexandrosz-féle olvasatot, s a tomista álláspont mellett kötelezi el
magát: a léleknek a gondolkodáshoz a testre csak mint objektumra van szüksége, nem mint
szubjektumra.

     Álláspontjának megváltozása Arisztotelész De caelójáról (Az égbolt) tartott, 1515–16-os
előadására vezethető vissza. E mű szerint ugyanis keletkezés és pusztulás korrelatív fogalmak. Ami
mentes a pusztulástól, az mentes kell legyen a keletkezés kényszerétől is. Vagyis, ha a lélek
halhatatlan, keletkezetlen is kell legyen. Ellenben, ha nem az, tehát ha isteni teremtés
eredményeképp kezdett létezni, akkor a lélek – Alexandrosz értelmezésének megfelelően – anyagi
természetű és halandó. A De immortalitate animae (1516) e tiltott tézis tiltott, racionális eszközökkel
való védelmezése. Ha eltekintünk a kinyilatkoztatástól és a csodáktól, akkor azt kell mondanunk,
hogy noha a lélek tényleg csak objektumként használja gondolkodásához a testet, de
mivel phantasmák nélkül nem gondolkozhat, ezért ahhoz, hogy gondolkodni tudjon, lényegileg rá van
utalva a testre. Ha tehát Arisztotelészt követve tisztán filozófiai előfeltevésekből indulunk ki, akkor
valószínűnek kell mondanunk, hogy a lélek halandó, noha egy bizonyos csekély része halhatatlan
lehet: az univerzálék megértése ugyanis előfeltételez valamiféle részesedést az anyagtalanból.

      A tulajdonképpen közkeletű, a Theologia Platonica elején Ficinótól is fölvetett ellenvetésre,
hogy akkor az ember volna a legboldogtalanabb teremtmény a világban, Pomponazzi az utolsó előtti
fejezetben a sztoikus álláspontra helyezkedve ad választ: az igazi emberi boldogság az erényes
cselekedetekben rejlik, s ez a boldogság elérhető már ebben az életben is.
Arisztotelész Nikomakhoszi etikájának 10. fejezetével szemben azt állítja, hogy a legfőbb jó nem a
teoretikus kontempláció, hanem a morális erényeknek megfelelő élet. Az erény a maga jutalma, a
vétek a maga büntetése.

      Ezen a ponton Pomponazzi bevezet még egy gondolatmenetet, amely azután Machiavellinél is
megjelenik, a felvilágosodott újkorban pedig ismert toposszá válik. Mivel csak kevesek képesek
ezeknek az elveknek megfelelően élni, a sokaság számára szükséges az égi jutalmak s büntetések
vallása, hogy ne térjenek el az erényes élettől. S az sem lehet jó ellenérv, hogy a különböző vallások
sok közös elemet tartalmaznak: mivel a vallásalapítók célja nem az volt, hogy a jámbor fikciók
kialakítása során az igazságnak megfelelően járjanak el, hanem a hatékonyságot tartották szemük
előtt – aminek alapja az emberi természet állandóságában rejlik –, ezért kölcsönös megegyezésük
nem lehet filozófiai ellenvetés a halandóság tézise ellen.

     Az utolsó fejezet mindazonáltal az egyház Istentől származó tekintélyére hivatkozik, s ezt
erősebbnek mondja az emberi észnél, amely kénytelen megelégedni érvelésének pusztán valószínű
eredményével. Kézenfekvő felvetni azt a – megválaszolhatatlan – kérdést, hogy vajon komolyan
gondolta ezt a zárlatot Pomponazzi. Mindenesetre támadások tömege érte az értekezést fő filozófiai
gondolatmenete miatt.
     Pomponazzi 1518-as Apologiája megismétli, hogy a lélek halhatatlansága a természetes ésszel
nem bizonyítható, mert ellentmond az arisztotelészi természetfilozófia alapelveinek. Mint hittétel
pedig kizárólag az isteni kinyilatkoztatáson nyugszik.

     A Defensorium adversus Augustinum Niphum (Augustinus Niphus elleni védekező irat) című,
1519-es vitairat viszont már csak egy cáfoló írással együtt jelenhetett meg. Ezt a bolognai
domonkos Crisostomo Javelli (kb. 1470–1538) írta, s fő érve az, hogy meg kell különböztetni a
természetes ész használatát az arisztotelészi természetfilozófiától: az arisztotelészi
természetfilozófiában nem bizonyítható a lélek halhatatlansága, de a természetes emberi észt
használó metafizikában igen. Ezzel a lélek halhatatlanságának kérdését a metafizikába helyezte át,
amivel bizonyos mértékig szabad utat adott a természetfilozófia világi arisztoteliánus
értelmezéseinek.

     Pomponazzi maga is így értette a választ, s rögtön hozzájárult a vitához egy írással: De
naturalium effectuum causis sive De incantationibus (A természetes hatások okairól, avagy A
ráolvasásokról, 1520, de kiadva 1556-ban). Ebben az írásban amellett érvel, hogy a természetfeletti
magyarázatokat ki kell zárni a természet birodalmából. A csodáknak tekintett eseményeket is
helyesebb tisztán természeti okokkal magyarázni. Ez az egyetlen műve, amely 1590-ben indexre
került.

     Úgy véli, hogy az arisztotelészi univerzumban sem angyalok, sem démonok nem hozhatnak létre
nekik tulajdonított tetteket, mert anyagtalan szubsztanciákként nem képesek érintkezésbe kerülni a
testekkel. A szublunáris szféra eseményeit a felső szféra égitestei irányítják. Hold feletti szférák örök
körmozgását pedig az arisztotelészi isten, vagyis a mozdulatlan mozgató irányítja az intelligentiae
separatae (elválasztott intelligenciák) szellemi erői révén. A csillagok mindennemű földi történést a
természet megváltozhatatlan törvényeinek megfelelően meghatároznak – ami pedig azt jelenti, hogy
lehetségessé válik az asztrológia mint szigorúan racionális megalapozású tudomány. Az is következik
ebből a sémából, hogy világunkban Isten csak másodlagos okok révén képes hatásokat előidézni, mi
magunk pedig semmi módon nem befolyásolhatjuk Isten döntéseit: az imádságok csak a mi
épülésünkre valók, az Istentől irányított csillagmozgásokat semmiképp sem befolyásolják.

      De mintha nem lett volna elég az egyház által nyilvánvalóan elítélendő tézisekből, Pomponazzi
még tovább megy, s kitér a vallások jelenségére is. Mert a csillagok nem csupán a természet
működését határozzák meg szükségszerűen, hanem az emberi történelem alakulását is ők irányítják:
politikai, de még vallási jelenségek magyarázatául is végső soron rájuk kell hivatkozni. Minden vallás
ciklikus jellegű, s ez alól a kereszténység sem kivétel: rá is hanyatlás vár, sőt éppenséggel máris a
hanyatlás végső szakaszában van.

    Az írás végén azért megengedi, hogy a kereszténység olyan alapvető csodái, mint a Nap
megállítása Józsué által vagy a keresztre feszítés idején a hosszú napfogyatkozás nem magyarázhatók
természetes okokkal.

      Ugyancsak halála után, 1567-ben jelent meg a De fato, de libero arbitrio et de
praedestinatione (A sors, a szabad akarat és az előre elrendelés) című írás, amely teljességgel az
asztrológia apológiája, amelyet a világegyetem egyedül érvényes tudományos leírásának tekint. Az
„asztráldeterminisztikus” következmények már az imént elemzett mű alapján is világosak voltak: ami
történik, kényszerűen történik úgy, ahogy történik. A mű jelentős része a latinul 1516-ban megjelent
Aphrodisziaszi Alexandrosz-mű, a De fato (A sors) elleni polémia, amely maga peripatetikus támadás
a sorsra vonatkozó sztoikus tanítás ellen. Pomponazzi szerint Alexandrosz figyelmen kívül hagyja azt
az arisztotelészi tételt, mely szerint a mozgás csak külső hatásra keletkezhetik. Az emberi akarat sem
mozgathatja önmagát. A sztoikusoknak igazuk van, amikor a szublunáris szférában nem engednek
meg semmiféle kontingenciát, akaratszabadságot. A sztoikus fátumfelfogás a legkevésbé
ellentmondásos nézet, sőt filozófiailag jobb is, mint a kereszténységé, mert alkalmasabb a teodícea-
probléma megoldására: azt állítja, hogy Isten is alá van vetve a sors természettörvényeinek. A szabad
akaratnak mindazonáltal biztosít valamelyes helyet Pomponazzi, még ha csak negatív módon is: az
akarat képes rá, hogy megtagadja az értelem által felkínált alternatívák közti választást.

4.3.2. Jacopo Zabarella (1533–1589)
Padovában született, ott tanult logikát, természetfilozófiát, matematikát, ott szerezte meg a
doktori címet, s 1564-től ott is tanított különböző tanszékeken. 1585-től haláláig a
természetfilozófia professzora volt.
      1576-ban a pestis elől vidékre vonult, ott írta meg összes logikai művét, melyek Opera
logica címen Velencében jelentek meg 1578-ban. 1580-ban táblázatos ismertetőt készített
Arisztotelész logikájához Tabulae logicae címen, amely sokáig fontos tankönyv volt az
egyetemi oktatásban. 1582-ben jelent meg a Második analitikához írott kommentárja: In duos
Aristotelis libros Posteriores Analyticos commentarii.
      A tanítás rendjére vonatkozó nézetei mellett érvel Francesco Piccolomini ellenében az
1585-ben megjelent De doctrinae ordine apologia (Apológia a tanítás rendjéről) című
írásban. 1586-ban adta ki De naturalis scientiae constitutione (A természettudomány
felépítése) című írását, amelyet később bevezetőként átemelt 1590-es – posztumusz – nagy
természetfilozófiai művébe: De rebus naturalibus (A természet dolgai). Ugyancsak halála
után jelentek meg az arisztotelészi Fizikát és a Léleket kommentáló írásai:
      1601-ben az In libros Aristotelis Physicorum commentarii, 1605-ben pedig az In tres
Aristotelis libros De anima commentarii.
      Nem lehet kétséges, hogy Zabarella a 16. század legjelentősebb arisztoteliánus
gondolkodója volt, s noha vitatott kérdés, hogy mennyire hatott Galileire, illetve a 17. század
„új” filozófiájára, annyi bizonyos, hogy jó érvek szólnak amellett, hogy e hatás számottevő
volt.
      A De natura logicae-ben (A logika természete) Arisztotelészt követve különbséget tesz
az örök és szükségszerű dolgok s az akarattól függő, kontingens emberi dolgok közt, és
bevezeti a diszciplínák hármas beosztását teoretikus, praktikus és produktív tudományokra,
illetve arsokra. Zabarella számára – Pomponazzival ellentétben, akinek lélekfelfogásával
kapcsolatban óvatosan kerül minden állásfoglalást – a kontempláció szférája a legérdekesebb,
vagyis az ide tartozó diszciplínák: metafizika, matematika, természetfilozófia. Ebből is
látszik, hogy számára a tudományok rendje hierarchikus: az etikából s politikából álló
gyakorlati filozófia a kontemplációt célozza. Az ember végső célja nem lehet a gyakorlati
cselekvés, mert csak a teoretikus tudományokra jellemző kontempláció biztosíthatja az emberi
lény tökéletesedését (Opera Logica [OL] 97b). A logika nem számít önálló tudománynak,
mert nem magukkal az örök dolgokkal, hanem a belőlük képzett terminusokkal és
fogalmakkal foglalkozik. Ugyanakkor nem tetszőlegesen élünk vele, vagy hagyjuk figyelmen
kívül: a teoretikus tudományok elengedhetetlen eszköze, mert a szigorú értelemben vett
tudományos ismeret nem elégedhet meg a puszta megfigyeléssel. Az egyetemes
tulajdonságok a legfontosabbak, s ezek feltárásához olyan bizonyító erejű következtetésekre
van szükség, melyekben az arisztotelészi logika szillogisztikus következtetési szabályai révén
meggyőződhetünk az alap s következmény szükségszerű viszonyáról. A többi tudástípusnak is
megvan a maga szükségképp alkalmazandó eszköze: a valószínűségre építő etika eszköze a
dialektika, a retorika pedig a politika tudományának eszköze: segít rábeszélni az embereket az
erényes cselekedetre (OL 95b–97d). Mivel a poétika a politika műveléséhez nélkülözhetetlen
példákat ad erényes cselekedetekről, ezért Zabarella a logikai diszciplínák közé sorolta; ezzel
szemben a történelmet mint tudományt teljesen elvetette.
      Zabarella nevéhez azonban elsősorban mégsem ezek a fejtegetések fűződnek, hanem a
módszertannal kapcsolatos útmutatásai, melyek részben a methodusra, a módszerre
vonatkoznak, részben az ordóra, a rendre. A De methodis (A módszerek) a szigorúan vett
módszert a tudás megszerzéséhez kapcsolja, az ordót pedig a tudás átadásához. Az egyes
diszciplínákban mindkettő különbözik.
      A rend megelőzi a módszert annyiban, hogy azt a minden tudomány számára sajátos utat
jelenti, ahogyan a már tudott ismeretet bemutatják s tanítják. Kétféle rend van: kompozitív és
rezolutív. A teoretikus tudományokban az első elvektől a kompozíció útján haladunk a
tökéletes tudás felé. A természetfilozófiában ez a nemektől a fajok felé haladást jelenti. A
produktív arsok esetében azonban a cél nem a tudás, hanem a cselekvés, s ezért a rezolutív
rendet követjük és az első elvek felé haladunk: a házépítés célja a ház, az elvek az
építőanyagok. A – meghatározott funkció betöltésére kigondolt – ház mentális képétől
indulunk el, s haladunk a már megépített anyagi ház felé, miközben felismerjük, hogy az
elgondolt funkciónak leginkább megfelelő építőanyag a tégla (OL 190d–192f).
      A tulajdonképpeni módszereket a De methodis 3. könyve tárgyalja. Két módszer van: az
egyik a demonstratio quod vagy demonstratio resolutiva, amely az okozattól az ok felé halad.
A másik a demonstratio propter quid vagy demonstratio compositiva, amely az ellenkező utat
járva az októl az okozat felé halad (OL 230e–231a).
      Az indukciót Zabarella nem tekinti külön módszernek, hanem a rezolúció alfajának
tartja, amelynek megkülönböztető jegye, hogy általa nem lehetséges eljutni nem érzéki
okokhoz, például az első mozgatóhoz. A rezolutív módszer végső soron maga is a kompozitív
módszer segédeszköze, mely segít megtalálnunk a bizonyítások alapelveit. A tudományok
tulajdonképpeni célja nem más, mint eljutni az alapelvektől a következmények teljes és
világos ismeretéhez. A matematikában nincs is szükség a rezolúcióra, mert az alapelvek
ismertek, s ez ismert alapelvektől a kompozíció révén haladhatunk a következmények világos
tudásához (OL 265f–267d).
      Egy újabb, talán a legfontosabb módszertani terminus a regressus, amely a rezolúció s
kompozíció egyesítéséből származik. Arra szolgál, hogy általa megbizonyosodjunk a
természetfilozófiában szerzett tudásunkról. A regresszus három fázisát különíti el Zabarella:

     1. rezolúció: szillogisztikus következtetésekkel haladunk egy megfigyelt okozattól a
     valószínűsíthető alaphoz. Ez a tudás még zavaros;
     2. „mentális megfontolás” (mentalis negotiatio): megbizonyosodunk az alap s
     következmény szükségszerű összefüggéséről;
     3. kompozíció: a már bizonyított alaptól visszatérünk az okozathoz (OL 488d–489d).

      Az ellenvetésekre adott válaszaiban Zabarella úgy vélekedik, hogy ez az eljárás nem
tekinthető körben forgó érvelésnek, mert az alap-következmény viszonyról való tudásunk egy
másik szintre emelkedik: a zavaros (confusa) ismeret elkülönített (distincta) lesz, vagyis
megbizonyosodunk a viszonyról. Amiből az következik, hogy kiemelt jelentőségre tesz szert a
mentális megfontolás fázisa (OL 494b–496a).
      Arisztotelész nyomán Zabarella is megkülönbözteti a De rebus naturalibusban a
szenvedni képes értelmet (intellectus patibilis) a cselekvőtől (intellectus agens). A cselekvő
értelem a gondolkodás során az egyes érzéki megfigyelésekből az egyetemes természetet
emeli ki. Ezért általában azonosítható Istennel mint a megértés általános lehetőségfeltételével.
A szenvedni képes értelem fontolja meg a cselekvő által kiválasztott képzeteket, s kiválasztás
és absztrakció útján a teoretikus tudományok számára alkalmas tudástárgyakká teszi őket
(lásd Liber de mente agente [Könyv a cselekvő elméről]). Így a tudományos tudás a
regresszus révén mintegy isteni garanciát kap, amennyiben az ész – cselekvő része által – a
felsőbb értelemmel áll összeköttetésben.
     A De rebus naturalibus elején tárgyalja Zabarella a természettudományok
tökéletességének kérdését. Az utolsó fejezetben (De perfectione scientiae naturalis ac de eius
ordine [A természettudomány tökéletessége és rendje]) rögzíti, hogy az arisztotelészi
rendszert – struktúráját s formáját tekintve – tökéletesnek tartja. Nem teljesnek csak annyiban
tekinthető, hogy nem minden természeti dolgot említ meg, s olykor persze hibázik is.
Eukleidészhez hasonlít, aki szintén nem tárgyalt mindent, noha tárgyalhatott volna. A későbbi
kutatók feladata a hiányok pótlása s a hibák kijavítása. Zabarella példája szerint Albertus
Magnus az ásványokról szóló művel nem új keretet alkotott, hanem kiegészítette Arisztotelész
természetfilozófiai rendszerét. A tudomány tehát nem léphet át új fázisokba, hanem
megmarad az arisztotelészi-skolasztikus kereteken belül. A tudomány már ismert igazságok
rendszere, melyet át kell venni, s ki kell egészíteni. A feladat nem a tudás új keretei utáni
kutatás vagy az, hogy perdöntőnek gondolt empirikus megfigyeléseket tegyünk. Zabarella
maga fölidéz ugyan empirikus megfigyeléseket, ám ezek csupán az arisztotelészi
természetfilozófia illusztrációi.
     Ezek a fejtegetések a tudományok arisztotelészi teljességéről kételyeket ébresztenek a
tekintetben, hogy mekkora szerepe lehetett Zabarellának a 17. századi új tudományosság
kialakulásában. Az arisztotelészi logika eszközeit végül is a korban mindenki használta. Ezért
elsősorban azt kell megnézni, mire használták ezt az apparátust.
     Galilei és az ő köréhez tartozó kutatók természettudománya lényegileg matematikai volt,
ami viszont egyáltalán nem jellemző a reneszánsz arisztotelizmusra. A 17. században továbbá
mind jobban megkérdőjelezték a tudományok arisztotelészi kereteit, s a tudomány
fejlődésében nagy szerepet tulajdonítottak a megfigyeléseknek s az irányított kísérleteknek.
Az így előállt teoretikus konstrukciók igazságát már nem az arisztotelészi kerettel próbálták
meg egyeztetni, miközben persze az egyetemek kézikönyveiben az arisztotelészi tanrendszer
még sokáig érvényben maradt.
     Zabarella sok természetfilozófiai tankönyv forrása volt a 16–17. század fordulóján. Az
arisztotelészi logika zabarellai értelmezése pedig különösen a német protestáns egyetemeken
volt népszerű, ahol az új teológia legitimálásához használták.

4.4. A hellenisztikus filozófiák reneszánsza
Az arisztotelészi és a platóni filozófia mellett a reneszánsz idején újjáéledtek a fő hellenisztikus
filozófiai irányzatok, a sztoicizmus, az epikureizmus és a szkepticizmus is. Epikurosz a középkorban – s
persze még utána is részben – a vallástalanság jelképe volt. Az első ismert reneszánsz apológiát
Cosma Raimondi írta Defensio Epicuri contra Stoicos, Achademicos, et Peripateticos (Epikurosz
védelmében a sztoikusok, akadémikusok és peripatetikusok ellen, 1431/32) címmel. Epikurosz
nézetei azonban csak később, Gassendinak az 1640-es években publikált műveivel terjedtek el
valamelyest, a másik két irányzat azonban már korábban is igen nagy szerepet játszott a filozófia
átalakulásában. A sztoikus etika Seneca és Cicero révén a középkorban sem volt ismeretlen, mert a fő
pontokon összeegyeztethetőnek tűnt a kereszténység tanításaival. Ezzel szemben a sztoikus
természetfilozófia háttérbe szorult, hiszen a világegyetem organisztikus és determinisztikus
szemléletmódja, amely az események láncolatának végső okát nem a gondviselésben, hanem a
fátumban találta meg, egy olyan naturalizmusnak szolgálhatott csak alapul, amely az események
mozgató elvét a világban magában vélte megtalálhatni. A sztoikus etika krisztianizált változata
azonban továbbra is fontos lehetőség volt azok számára, akik igényesen, filozófiai
megalapozottsággal akarták elmélyíteni gondolkodásukat a cselekvés lehetőségeiről. Az egyes
gondolkodók bemutatását most Lorenzo Vallával folytatjuk, aki a sztoikus és az epikureista etika
alternatíváját fontolgatván az utóbbi krisztianizált változata mellett foglalt állást.
4.4.1. Lorenzo Valla (1407–1457)

4.4.2. Újsztoicizmus

4.4.3. Szkepticizmus

4.4.4. Michel de Montaigne (1533–1592)

4.4.1. Lorenzo Valla (1407–1457)
Valla nem végzett egyetemet: saját útját járta a görög s latin humanista műveltség felé. 1430 körül
Paviában tanított, de bárki másnál határozottabban igyekezett elvetni s valami mással felváltani a
skolasztikus gondolkodásmódot annak minden formájában, legyen az jogi, teológiai vagy filozófiai.

      1435-től 13 évet Aragóniai Alfonz szicíliai (később még nápolyi is) király udvarában töltött. 1440-
ben itt írta messze legismertebb művét az ún. konstantinuszi adománylevél téves datálásáról. A
valójában 8. századi dokumentum azt állítja, hogy Nagy Konstantin császár a korai 4. században
földbirtokot, illetve ezzel együtt járó világi, azaz politikai hatalmat ajándékozott Szilveszter pápának,
annak ellentételezéseképp, hogy csodálatos módon kigyógyította őt a leprából. Valla humanista
történeti-filológiai eszközökkel kimutatja, hogy az „adománylevél” hamisítvány, miközben
meggyőzően állítja, hogy célja semmiképp sem az, hogy a kereszténységnek ártson, hanem
ellenkezőleg: minden eszközzel, legfőképp az igazság s az igazságosság feltárásával azon igyekszik,
hogy kigyógyítsa kora kereszténységét a betegségből. Amint mások földi hazájukért teszik kockára
életüket, addig ő maga mennyei hazájába próbál bejutni ezen a módon. Az igazi szónok nem az, aki
jól tud beszélni, hanem az, akinek – az iménti alapokon s célból – van bátorsága is ahhoz, hogy
szóljon. Ki tudja, vajon retorikai fogásként hangzik-e el a bevezetőben ez a különös mondat: „Nem
merném azt mondani, hogy az én útmutatásaim alapján a lemetszetlen vadhajtásoktól burjánzó
pápai széket, mely Krisztus szőlője, vassal kényszerítsék, hogy teli szőlőszemeket, ne satnya fürtöket
teremjen.” Noha a pápa politikai ellenlábasának udvarában dolgozott ez idő tájt, mégis minden
bizonnyal átfogó célkitűzésének megvalósításáról van szó: a filológia eszközeivel – nem karddal –
orvosolni kora kereszténységének betegségeit.

     1448-tól viszont Valla már V. Miklós pápai udvarában ténykedik. 1453-ban itt írja meg
dialógusát, melynek végső címe De voluptate sive De vero bono.

      A dialógus álláspontja szerint az igazi jó a voluptas, vagyis a gyönyör. Ez a válasz első látásra
nemcsak a keresztények elvárásainak nem felel meg, de a humanista kortársak többé-kevésbé
általános sztoikus beállítódásának sem. Valla viszont komoly erőket mozgósított annak érdekében,
hogy megfossza a sztoikus etika alapfogalmát, a honestast korabeli glóriájától: az e fogalom mélyén
rejlő meggyőződés arról, hogy a tett jutalma önmagában rejlik, nem vállalható a természeti
szükségszerűség általános érvényesülése láttán.

      A dialógus epikureista szószólója szerint a gyönyör az, ami e földi életben hasznos. Nemcsak a
sztoikus ideál ürességét leplezi le, hanem az arisztotelészi tanításét is, az ellentétes szélsőségek közti,
magunkhoz mért közép választásának etikai értékéről. Ugyanakkor a dialógus végkicsengése mégsem
az e világi hedonizmus dicsérete. Valla az epikuroszi tanítást áthelyezi a keresztény teológia
kontextusába: az embereknek azokra a teológiai erényekre van szükségük, melyeket Isten adott nekik
– a keresztény erény csakis valami nagyobb jóhoz vezető eszköz lehet: az isteni szeretet, caritas, Isten
élvezete annak az embernek végső gyönyöre, akit halhatatlan küldetése az epikuroszi kozmosz
határain túlra visz. „A szeretés maga a gyönyörködés, vagyis a gyönyör, vagyis a boldogság, vagyis a
földi boldogság, vagyis a jóindulatú szeretet, ami a végső cél, s amiért minden más történik” (III, 13,
2). Valla elkülöníti az önmagában vett legfőbb jót – ami Isten – az ember számára legfőbb jótól – ami
Isten megismerése és élvezete (frui). Ez az élvezet, fruitio az ember legfőbb java, a gyönyör legfőbb
formája. Vagyis az epikuroszi alapanyagból Valla keresztény hedonizmust faragott.

Érdekes megfigyelni, hogyan alkalmazza Ernesto Grassi a korábban már bemutatott heideggeriánus
perspektívát Valla honestas- és voluptas-értelmezésére. Az ő felfogása szerint voltaképp nem a
sztoicizmus és epikureizmus vitájáról van szó a voluptas és honestas ütköztetésekor.
A honestas általánosságban a racionalista filozófia életeszménye. In nobis, qui sumus rationis
compotes et per hanc cum diis immortalibus socii, honestas unicum bonum est, vitiositas malum”
(Bennünk, kik részesülünk az észből, s ezáltal a halhatatlan istenek társai vagyunk, a becsület az
egyedüli jó, a becstelenség az egyedüli rossz.) I, 5, 2. A honestas az ún. kardinális erények – justitia,
fortitudo, temperantia, prudentia – megvalósulása. Ille autem quatuorque virtutes appellantur, quas
vos honestatis vocabulo coinquinatis” (Ezt ama négy erénynek is nevezik, melyeket ti a becsület
szóval szintén bemocskoltok.) I, 33, 1.

Valla célja tehát – Grassi felfogása szerint – nem más, mint véglegesen leszámolni a hagyományos
metafizikával és a keresztény gondolkodással, amennyiben a platonizmusban és arisztotelizmusban
keresi megalapozását. Amikor pedig a kardinális erények megalapozta honestasszal szemben a
teológiai erényekre építi a keresztényi gyönyört, akkor ez nem racionális, platonizáló teológia. A
teológiai erények ugyanis éppenséggel egy nem filozófiai, retorikai utat jeleznek létünk alapja felé,
amely nem az ész bizonyosságára épül. Az eredeti, epikuroszi voluptas olyan jel, amely e retorikai-
isteni voluptas felé mutat.

Ugyanakkor Grassi úgy véli, ez az értelmezés kizárja, hogy itt igazi, transzcendens res religiosa jöjjön
létre, kizárja a három erény theo-logiai értelmezhetőségét, s ezért nem tekinthető a keresztény
gondolkodás megújításának. A vallai hit, remény, szeretet csak a létező történésén belül
értelmezhető, nem a horizont transzcendentális meghaladásaként. Grassi szerint tehát Valla kudarcot
vallott a keresztényi epikureizmus programjával.

      1435 és 1443 közt keletkezett a Szabad akarat című írás. A szabad akarat s az isteni előretudás
problémája Valla szerint nem oldható fel filozófiai eszközökkel. Konklúziója, hogy a hit alapján kell
állnunk, nem a filozófiai ész talaján. Nem a filozófia vezet el az üdvösséghez, hanem a vallás, s a
retorika jobb kalauz a hit felé, mint a filozófia. Úgy vélte, a filozófiai teológia Boëthius–Aquinói
Tamás-féle vonulata olyan vallási katasztrófába torkollott, amelyből a kortárs teológusok nem tudnak
kiszabadulni. A skolasztika helyére retorikai teológiát akart állítani, amely alkalmas a szívek Krisztus
felé fordítására. Ennek teljességgel megfelel az az ironikus gesztus, amellyel 1457-ben, halála évében
a római domonkosok előtt Aquinói Tamásról tartott ünnepi beszédében a skolasztika elvetéséről s a
filozófiát mellőző teológia szükségességéről szólt.

      1444-ben mindazonáltal Nápolyban az inkvizíció előtt kellett felelnie a skolasztikaellenes
álláspontja miatt felmerült vádakra. Még ezelőtt írta a csak később, 1505-ben Erasmus
által Adnotationes ad Novam Testamentum (Megjegyzések az Újszövetséghez) címen kiadott művet.
Az adománylevélről szóló írás álláspontja felől nézve konzekvensen, összevetette
az Újszövetség görög szövegét a latinnal, s megállapította, hogy a latin sok tekintetben hibás, s hogy
mindenekelőtt a helyes görög szöveg rögzítésével kellene kezdeni a helyes latin szöveg kialakítását.
Erre a feladatra ő maga nem vállalkozott, de nyilvánvaló, hogy Erasmus számára komoly ösztönzést
jelentett ez az írás, s így közvetve Luther s a többi reformátor számára is.

      1441-től 1457-ben bekövetkezett haláláig dolgozott a Repastinatio dialecticae et philosophiae
(Dialecticae disputationes) (A dialektika s a filozófia előásása; Dialektikus viták) című művén, amely az
arisztotelészi filozófia Quintilianus retorikájára építő kritikája s átalakítása. Ebben az írásban
hosszasan érvel a tíz predikamentum és a transzcendentáliák tana ellen. Azt állítja, egyedül a
latin res (dolog) s a vele egyjelentésű görög pragma volna alkalmas transzcendentális kiindulópontul.
A tíz kategória helyett pedig elég volna három: szubsztancia, minőség (a nyelvtani nevek funkciói
alapján) s actio (az ige funkciója alapján). Egyfajta ideális, humanista latin nyelvet tekintve
„mindennapi nyelvnek” e nyelv grammatikája és használati módja alapján érvel az arisztotelészi
metafizika alapkategóriái ellen. Egyébként De elegantia linguae latinae (A választékos latin nyelv,
1444) című művében csakugyan megkísérelte a neologizmusoktól mentes, eredeti, klasszikus latin
helyreállítását a kortárs nyelvhasználattal szemben, ami elkeseredett vitákhoz vezetett a kor más
humanistáival.

     Mielőtt rátérnénk a sztoikus és a szkeptikus reneszánszra, érdemes beszélnünk Telesióról is, aki
– ha nem is etikai értelemben – azáltal, hogy egyfajta atomista s a tapasztalatra építő filozófiai
elméletet dolgozott ki, nem állt távol az epikureista természetfilozófiától.

      Bernardino Telesio (1509–1588) első tanára humanista nagybátyja volt, egyetemre Padovában
járt, ahol természetfilozófiát, csillagászatot és matematikát tanult. Kezdetben elégedetlen az
arisztotelészi filozófiával, mely „az érzékelhető tényeknek, önmagának s a keresztény vallásnak is
ellentmond”, s egy bencés kolostorba vonul, ahol a görög természetfilozófiát eredeti nyelven
tanulmányozza. E kutatások eredménye 1563-ra készül el: saját természetfilozófiájának első vázlata.
Nyomtatott változata 1565-ben jelenik meg De natura iuxta Propria Principia, Liber Primus et
Secundus (A természet saját elvei alapján bemutatva, első és második könyv) címmel Nápolyban. A
második, 1570-es változatban három kisebb természettudományos írást is megjelentetett mellette.
1586-ban jelent meg a mű végső változata, amely már kilenc könyvet tartalmaz. Időközben kialakult
körülötte egyfajta humanista kör, az Accademia Cosentina, melynek tagjai természetfilozófiai
kérdésekkel és empirikus természetmegfigyeléssel foglalkoztak. Olyan reneszánsz filozófusok, mint az
ifjú Campanella, Bruno, Patrizi kifejezetten nagyra tartották, később pedig Bacon, sőt még Descartes
is kedvezően nyilatkozott róla egy levélben. A skolasztikus filozófusok és teológusok ezzel szemben
folyamatosan támadták, aminek eredményeként műve 1596-ban indexre is került.

      Telesio célja egy az egész természetet átfogó, tisztán az érzéki tapasztalaton nyugvó,
metafizikaellenes filozófia kidolgozása. A De natura 1–4. könyve az általános részt tartalmazza,
amelyen belül az első könyv a természeti történések általános alapelveivel, a természeti testek
keletkezésével foglalkozik, míg a 2–4. könyv az arisztotelészi nézetek beható kritikája. A további
részek kimondott célja az egyes természeti dolgok felépítésének bemutatása, ám lényegében az
emberre szorítkozik, melyet a test s egy anyagi lélek, spiritus összetételének tekint. Az 5. könyv
a spiritusról szól, a 6. az emberi testről, a 7. az észlelésről, a 8. az ész általi megismerésről s végül a 9.
az etika átértelmezéséről a spiritus ösztöneinek s erényeinek vizsgálata révén.

      Két „cselekvő természetet”, naturae agentest különböztet meg: a meleget s a hideget. A meleg
mozgékonnyá és ritkábbá-folyósabbá teszi a testeket, székhelye a Nap. A hideg hatásai ellenkezők,
székhelye pedig a Föld. Központjukból mindkét ágens minden irányban kiárad, de különösen a Föld
felszínén tűznek össze, s hoznak létre testeket, melyek a meleg-hideg arány különbségei által
különböznek egymástól. Végül is ez az oka annak, hogy Telesio nem tartja lehetségesnek az új
természettudomány által majdan előtérbe helyezett mennyiségi alapú természettudományt:
érzékeink ugyanis nem elég érzékenyek ahhoz, hogy megállapítsák a meleg és a hideg pontos arányát
az egyes létezőkben.

     A meleg-hideg páros anyagi szubsztrátuma a test, amely tisztán passzív, az egész univerzumban
homogén – az arisztotelészi elgondolással szemben –, s mivel nem hathat érzékeinkre, ezért
észrevehetetlen s színtelen, ami Telesio számára annyit jelent, hogy fekete – „csaknem nem létező”.
      A fehér és a fény mint a meleg „testtelen arcai” vagy speciesei, az anyag elsötétülése ellen
hatnak. Minden szín a fehér uralomra jutása a feketével szemben – az anyag ebben az
összefüggésben átveszi a hideg elv szerepét. A hidegnek nincs saját arca vagy speciese, szerepe itt
éppenséggel csak annyi, hogy gátolja a látóképességet. Nyilvánvaló, hogy a cselekvő ágensek közti
viszony nem szimmetrikus: a tulajdonképpeni aktív elv a meleg, a hideg funkciója inkább a meleg
aktivitásának fékezése, s ezzel óhatatlanul közel kerül az anyag passzivitásához.

      Telesio cselekvő természetei az arisztotelészi természetfilozófia triászának – anyag, forma,
priváció – alternatívái. A privációt egyszerűen elveti mint üres fikciót. A természeti változás ugyanis
mindig két, szembenálló, aktív elv hatására jön létre, ürességnek nincs helye. Telesiónál a forma is
átalakul: az aktív természetek nem segédeszközei az anyagtalan formának: a meleg éppenséggel a
természeti dolgok tulajdonképpeni szubsztanciája. Az anyag fogalma is átalakul, elveszti metafizikai
jelentőségét, és a természeti testek fizikális alkotórésze lesz.

      Bacon szerint Telesio Arisztotelész saját fegyvereit fordította mestere ellen, ami azt jelenti, hogy
Telesio Arisztotelész konkrétabb természetfilozófiai írásait, különösen a meteorológiát fordította
a Fizika metafizikai alapú fejtegetései ellen. Emellett természetesen azért platonikus és sztoikus
elemek is játszanak nála bizonyos szerepet.

      Telesio az arisztotelészi hagyomány relatív helyfogalmával egy abszolút térfogalmat állít
szembe. Minden természeti test helye (locus) a per se létező, formátlan és tulajdonságok nélküli
tér (spatium), amely homogén, megkülönböztetések nélküli, háromdimenzionálisan kiterjedt,
testetlen, mozdulatlan s közömbös a benne lévő természeti dolgokkal szemben. Fizikailag és
ontológiailag is független a tőle függő testektől. Kísérletekkel létrehozható a testek nélküli vákuum.
Telesio ez újszerű térfogalma – hasonlóan az idő fogalmához, amelynek a térrel való párhuzamát
ugyancsak Telesio vezette be a filozófiai gondolkodásba – Patrizin, Gassendin s Henry More-on
keresztül Newton abszolút tér- és időfogalmához vezetett.

     Telesio elveti az arisztotelészi világfelfogás természeti teleológiáját. Az általa egyedül elismert
okság a hatóok tevékenysége.

      Isten a természet elvileg szükségszerű működésének csak keretfeltételeit teremtette meg
azáltal, hogy megteremtette a két alapelvet s a két elsődleges testet, a Napot és a Földet. Ettől
kezdve a természet története az autonóm kifejlődés története. Ennek lehetővé tétele érdekében
adott Isten az aktív természeteknek egy alapvető önfenntartási ösztönt, s az ezt szolgáló primitív
észlelési képességet, melyek révén a természetek képesek megkülönböztetni az önfenntartásukat
elősegítő – azaz kellemes – s az azt gátló – azaz kellemetlen – folyamatokat.

       Ugyanakkor Telesio igyekezett összebékíteni egymással a természet szükségszerűségét az isteni
finalitással: a Nap és a Föld távolsága szerinte az isteni bölcsességből fakad. Noha Telesio szerint a
természetet szinte gépezetként kell felfogni, az egyes testek mégis szinte élőlények saját, aktív
észlelőképességgel. A meleg testeknek van bizonyos képességük az önmozgásra, amiből az
következik, hogy az ő mechanizmusa nem olyan, mint amilyen majd Hobbesé, Descartes-é lesz, ahol a
testek elvileg képtelenek az önmozgásra. A mozgás Telesiónál a meleg okozata, nem fordítva, s a
minőségi változást sem redukálja helyváltoztató mozgásra.

     Az eddigiekből már valószínűsíthető, hogy Telesio ugyanúgy magyarázza az ember természetét,
mint a többi természeti dologét. Az élőlények tulajdonképpeni aktív alapelve a spiritus, a melegtől
meghatározott, mozgékony, tűz- és fényszerű test, amely az idegrendszerben lakozik. A test a spiritus
tegumentuma, védőburka a külvilág ellen.
      E spiritus legfontosabb hatása az észlelés, mellyel észleljük az önfenntartásunkat elősegítő,
illetve gátló dolgokat, ami azt jelenti, hogy felmutatja számunkra a gyönyört és a fájdalmat. A külső
dolgok mozgatják meg a spiritust, ez vezet észleléshez az agy központi részén. A hallás kivételével
minden észlelés a tapintásra redukálódik. A spiritus összehúzódik vagy kitágul – ez sajátos aktivitása,
amellyel reagál az észleltekre. Az észlelés pedig nem más, mint a spiritus tárgyaktól kiváltott
változásainak tudomásulvétele.

      Az észlelés az észmegismerésnek is alapja, ami voltaképp a spiritus-mozgások megismétlése,
illetve rájuk való emlékezés. Csak akkor van szükség rá, ha a tárgy észlelése nem tökéletes. Maga az
ész – ennek értelmében – tulajdonképpen extrapolálás a korábban észleltekkel való összehasonlítás
alapján. Az összehasonlítás egyetemes megismerési elv, a tárgyak meghatározott körében észlelt
hasonlóságok egyfajta általánosítása. Az érzéki észlelés azonban minden más megismerési forma
fölött áll. A matematika is az észlelésből meríti elveit: olyan tárgyakra vonatkozik, amelyeket az
észlelésből vezetünk le (signa), míg a fizika a ténylegesen észleltekkel foglalkozik. A matematika
hipotetikus tudomány, s mint ilyen, a fizika alá rendelődik.

     A lélek Telesiónál finom, ám testi szubsztancia, a testben van, kifejezetten, mint kapitány a
hajóban (II, 124.). Az emberi s az állati természet közt csak fokozati különbséget találunk. Az
emberi spiritus csak tisztább, mint az állati, s az agy jobban védi, mint az állati test a maga spiritusát.

      Ennek az elgondolásnak azonban kissé ellentmond az, hogy Telesio végül mégis úgy gondolja,
hogy a testi, a magvakból jövő spirituson kívül (spiritus e semine eductus) van egy Istentől belénk
öntött testetlen, halhatatlan lélek is (anima a Deo infusa). Telesio ezt a spiritus formájának nevezi. Az
állatokkal szemben ezért van meg az emberben a végtelen törekvés az isteni, halhatatlan s észleléssel
megragadhatatlan dolgok megismerésére, s ezért vágyakozik saját örök fennmaradására is. Ám
ameddig csak a földi életben zajló észlelést vizsgáljuk, addig az anima nem jelent különbséget
emberek és állatok között.

      A spiritus-tan lezárása az önfenntartás etikája. Az erénybeli különbségek Telesio szerint a klíma
hatásaira vezetendők vissza. Az önfenntartás az egyedüli summum bonum, amelyre törekedni lehet,
az öröm a sikeres önfenntartás észleléséből fakad. Ám az ember a kényelmes életre vágyik, melyet
leginkább közösségben érhet el – fontos közösségi erény az igazságosság, amely a spiritusban
megtestesül. Az erények mérsékelt érzelmek vagy szenvedélyek, melyek a leginkább szolgálják az
önfenntartást.

4.4.2. Újsztoicizmus
Két szerző tűnik igazán fontosnak a sztoicizmus reneszánsza szempontjából: a flamand Justus Lipsius
(1547–1606) és a francia Guillaume Du Vair (1556–1621). Lipsius a jezsuiták kölni líceumában
nevelkedett, ahonnan – miután apja ellenállása miatt novíciusi álma nem válhatott valóra – a vallási
felekezetek iránti közömbösséget és az antik Róma kultúrája iránti vonzódást hozta magával. Első
fontos műve az 1574-es Tacitus-kiadás, amely meghatározó jelentőségű filológiai és államelméleti
teljesítmény. A sztoikus gondolkodásnak szentelt fő művei Az állhatatosságról 1584-ből, illetve
a Physiologia Stoicorum (A sztoikusok tanítása a természetről) és a Manuductio ad stoicam
philosophiam (A sztoikus filozófia kézikönyve), amelyek 1604-ben jelentek meg, s a sztoicizmus
ismeretének fő forrását alkották a 17. században. A Politicorum libri sex (Hat könyv a politikáról)
pedig Nassaui Móric hadseregreformjának fő ösztönzője és modellje volt.
     Lipsius Politicájának   fordítását A   polgári   társaság     tudományáról (Bártfa,   1640),   a De
constantiáét pedig Az állhatatosságról (Debrecen 1641) címen jelentette meg az 1605-ben született
Laskai János, aki Bethlen István jóvoltából tanult Hollandiában.
4.4.2. Újsztoicizmus



4.4.3. Szkepticizmus
A sztoicizmusnál is nagyobb hatása volt azonban a minden dogmatikus filozófia ellen
irányuló szkeptikus filozófiának, amely a szó szoros értelmében újjáéledt a 15. században. A
fő forrást itt olyan művek – részben bizánci forrásból való – újrafelfedezése jelentette, mint
amilyen Cicero Academicája, Diogenész Laertiusz Vita Pyrrhonisa (Pürrho élete) és Sextus
Empiricus írásai a „matematikusok” – azaz a „dogmatikusok” – ellen, illetve a pürrhonizmus
alapvonalairól. A platóni Akadémia késői fejlődésének eredményeképp kialakuló „akadémiai”
szkepticizmus a feltétlenül bizonyos tudás lehetőségében való, a korban elsősorban a
sztoikusok által képviselt hitet elvetve nem vetette el teljes egészében magát a tudás
megszerzésére irányuló törekvést is, amennyiben nem kapcsolódik össze azzal a
meggyőződéssel, hogy tudásunk valaha is túlmehet azon, ami valószínű. Amit viszont Sextus
Empiricus művei tárnak elénk, az a dogmatikusokkal – értsd: sztoikusokkal – és az akadémiai
szkeptikusokkal egyaránt szembenálló pürrhonikus szkepticizmus fő érvtípusainak
összefoglalása. Ebben az esetben a cél nem az, hogy létrejöjjön a valószínű emberi ismeretek
rendszere, hanem az, hogy bemutassuk minden olyan törekvés hiábavalóságát, amely túl akar
jutni az érzékszervi tapasztalat közvetlen tanúságán a megismerés, illetve a természetes
ösztönökön a cselekedetek irányítása tekintetében. A cél nem egy filozófiai
álláspont megalkotása és védelmezése, hanem egyfajta lelki nyugalom (ataraxia) kialakítása,
amelyet semmiféle „dogmatikus” tudásigény nem billenthet ki egyensúlyából – olyan sem,
amely a fennálló társadalmi berendezkedésre, a törvények érvényességére vonatkozik. Vagyis
az adott ország törvényeinek, szokásainak követésénél a szkeptikus nem tud jobbat tanácsolni.
      Az első nyugati szerző, akinek művében – még a Sextus-kiadások megindulása előtt –
fölbukkannak érvek a Francesco Filelfo (1398–1481) által Bizáncból hozott Sextus-
művekből, Savonarola követője, Gianfrancesco Pico della Mirandola (1469–1533), akinek
1520-ban megjelent Examen vanitatis doctrinae gentium et veritatis Christianae
disciplinae (A pogány tanítás hiábavalóságának és a keresztény tudomány igazságának
vizsgálata) című műve a szkeptikus érvek segítségével minden világi ismeret, s különösen az
Arisztotelész művein alapuló tudományok és filozófia bizonytalanságát s vele szemben az
isteni autoritáson nyugvó keresztény bölcselet szilárdságát igyekezett bizonyítani. Az a fajta
érvelés, mely az egymásnak ellentmondó filozófiai álláspontokat nem összebékíteni
igyekszik, hanem egymás hitelét rontó hatását állítja előtérbe, itt Gianfrancesco nagybátyja, a
már tárgyalt Giovanni Pico della Mirandola ellen irányul. Giovanni Pico De ente et uno (A
létező és az egy, 1491) című művében a kereszténység igazát egyfajta, az ellentéteket kibékítő
szinkretizmussal igyekezett bizonyítani, amelyben az igazságtartalommal bíró, de látszólag
egymásnak ellentmondó tanítások megtalálják legitimációjukat a keresztény tanítás egy-egy
aspektusaként.
      A Gianfrancesco Pico által fölelevenített sextusi érvelés Agrippa von Nettesheim (1486–
1535) De incertitudine et vanitate scientiarum atque artium declamatio (A tudományok és
mesterségek bizonytalanságának és hiábavalóságának kinyilvánítása, 1527) című művében
játszik hasonló szerepet: az egyszerű, bibliai kereszténységhez való visszatérés érdekében
szkeptikus érvekkel rombolja le a tisztán emberi tudás építményét. Mindazonáltal nem áll
meg itt, hanem a Biblia autoritásának rögzítése mellett kinyilvánítja az igazságkeresés
szabadságának korlátozatlan követelményét is, noha amit ez a korszak világosan mutatott, az
éppen e két igény egymáshoz való ambivalens viszonya volt. Agrippáról a
természetfilozófusok közt ejtünk majd még szót.
      Az eddigiek alapján is világosan látszik, hogy a radikálisabb, pürrhonista szkepszis
elsőként a keresztény vallás fideista védelmezőjeként lépett föl. Bonyolultabbá vált a kép a
lutheri reformáció megjelenésével. Ettől kezdve a szkeptikus attitűd a hagyományos
„katolikus” álláspont, az ellenreformáció egyik fő argumentumának részévé vált. Ennek oka –
nagyon leegyszerűsítve – a következő lehetett. Luther – mint a korabeli értelmiség nagy része
– elégedetlen volt a nyugati kereszténységnek azzal az állapotával, amely a skolasztika
évszázadai, a reneszánsz pápák tevékenysége és számos más összetevő együttes hatásának
eredményeképp kialakult, s ezt az elégedetlenséget csak ideig-óráig próbálta belső reformokra
törekvéssel ellensúlyozni. Végső álláspontja az lett, hogy nem egyes vallási tézisek
igazságáról kell vitatkozni, hanem azt a kritériumrendszert kell alapjaiban megváltoztatni,
amely hagyományosan a – vallással kapcsolatos – állítások igazságának, illetve hamisságának
eldöntésére szolgált. A Biblia, az egyházatyák, a zsinati és pápai állásfoglalások összetett
rendszere helyett a Szentlélek által közvetlenül megvilágított egyéni lelkiismeret
értelmezte Biblia legyen az egyetlen kritérium.
      Kézenfekvő volt, hogy az ún. „keresztény humanizmus” általános skolasztikaés
spekulatívteória-ellenes szkeptikus attitűdjét ettől kezdve nem az egészében tekintett (nyugati)
kereszténység védelmében alkalmazzák, hanem az ellenreformációs kereszténység
védelmében. Különösen azáltal vált ez kézenfekvővé, hogy Luthernek szükségképp mereven
kellett ragaszkodnia nemcsak a bizonyosság elérhetőségéhez, de egyértelműségéhez is.
Ennyiben Luther kénytelen volt eljátszani a régi játszmából a dogmatikus fél szerepét, az
ellenzőknek pedig elég volt a sextusi „kritérium-argumentumra” utalni, mely kimutatja, hogy
versengő kritériumok közt nem lehet tisztán racionális érveléssel döntést hozni: egy ilyen
döntéshez ugyanis kritériumra volna szükség, ám a vitázó felek éppenséggel a kritérium
tekintetében nem tudnak megegyezni. Hogy meg tudjanak egyezni, a kritérium helyességét
eldöntő kritériumra volna szükség, ám éppenséggel ebben van a nézeteltérés közöttük: a
kritérium kritériumának helyességét is egy meghatározott kritérium alapján kellene eldönteni,
de épp e kritérium tekintetében nincs megegyezés. És így tovább a végtelenig.
      A szkeptikus attitűdöt a hagyományos egyházon belül maradás mellett szóló érvként –
noha nem kifejezetten a szkeptikus érveket – először Rotterdami Erasmus (1466–
1536) alkalmazta De libero arbitrio (A szabad akarat, 1524) című, Luther ellen írott
munkájában. Miután tisztán racionális eszközökkel képtelenek vagyunk dönteni a szabad
akarat igen fogós kérdésében, akkor már jobb, ha a hagyomány által valamiképp mégiscsak
igazolt egyházi nézetek mellett maradunk.
      Erasmus, mint írja, a hagyományos keresztény teológia álláspontját igyekszik védeni, fő
tézisei a következők:

     1. A katolikus egyház folyamatosan fenntartotta az akarat szabadságának tézisét;
     2. a Biblia interpretációra szorul, az ehhez szükséges kegyelem pedig minden bizonnyal
     az egyházban van;
     3. a magánkinyilatkoztatásokat komoly vizsgálatnak kell alávetni: az autenticitás egyik
     fő kritériuma a tradícióval való megegyezés.

    Luther tézisét Erasmus a keresztény hagyomány elemeivel ütközteti. Szabad akaraton az
emberi akaratnak azt a képességét érti, melynek révén az ember megadhatja hozzájárulását
mindahhoz, ami szükséges az örök boldogsághoz. Döntőnek azt tekinti, hogy az emberi
természet minden állapotában együttműködik valamiképp üdvösségén. A bűnbeesés előtt a
szokásos kegyelem elég volt az ártatlanság fenntartásához, de az örök élethez különös
kegyelemre s az egyes individuumok kitartására volt szükség. A bűnbeesés után viszont az
akarat és az értelem is megromlott: nem tönkrement, csak elhomályosult. A bűn megbocsátása
után az értelem nem kényszerül elkövetni a rosszat, hanem a kegyelem segítségével kitarthat a
jóban. A természetes ész és a kinyilatkoztatott törvény által megvilágított ész képes az
igazságra. Az ember lényegi jegye nem a hús, a bűnre való hajlam, hanem az ész, amely
normális állapotában nyitott az isteni szellem számára, s képes olyan morálisan jó
cselekedetek előírására, melyek méltóvá teszik az égi jutalomra.
      A concursus tomista elméletével összhangban Erasmus úgy véli, a végtelen Isten
valamilyen módon mindig együttműködik a korlátok közé szorult.
      Ugyanakkor Erasmus kételkedik benne, hogy jutalomról lehet beszélni ott, ahol nincs
saját érdem, ha Istentől való a parancs, de a végrehajtása is. Ha felnagyítjuk az Istenben való
hit jelentőségét, alááshatjuk az akarat szabadságát, s megoldhatatlanná válhat Isten
igazságosságának problémája. Ennek lehetséges következménye azután a manicheizmus, a
pelagianizmus, vagyis az az elgondolás, hogy az ember természetes erői révén ki tudja
érdemelni az igazulás kegyelmét.
      Erasmus középútja az akaratszabadság tagadása és feltétlen állítása közt abban áll, hogy
szerinte a lelket először megindító vonzalom az isteni kegyelemből fakad, de az emberi
akaratnak tulajdonítható, hogy nem vonja ki magát az isteni kegyelem alól. A kezdet és a
befejezés a kegyelemé, a folyamatban viszont komoly része van a szabad akaratnak. Két ok
találkozik tehát ugyanazon munkánál: az isteni kegyelem (elsődleges ok) s az emberi akarat
(másodlagos ok). Az első önmagában is elég lenne, a második azonban nem. De mindenképp
kell valamilyen hatást tulajdonítani a szabad akaratnak, mert különben nem lenne mit az
istentelenek rovására írni, akik készakarva vonják ki magukat Isten kegyelme alól, s nem
lehetne távol tartani Istentől a kegyetlenség s igaztalanság vádját, nem lehetne távol tartani
magunktól a kétségbeesést, s nem kaphatnánk ösztönzést erőink megfeszítésére.
      Luther a De servo Arbitrio (Az akarat szolgasága, 1525) című válaszában részben
eltúlozza Erasmus szkepticizmusát, s elveti túl óvatosnak talált Biblia-magyarázatát. A
Szentlélek segítségével megszüntethető a bizonytalanság a kereszténység alapvető tételeivel
kapcsolatban. A Biblia az igazi keresztények számára nem homályos, a tudós exegézis csak
kifacsarja a Biblia önmagában világos értelmét. A homályosságot a középkori teológiába
behatoló idegen elemek okozzák, s voltaképp a filozófia csatornáin keresztül a Sátánra megy
vissza.
      Luther Erasmusszal szemben kizárja az akarat bármiféle közreműködését. Vagy
ténylegesen hozzájárul valamivel a szabad akarat az üdvösséghez – s akkor nincs szükség
kegyelemre –, vagy van kegyelem, s akkor a szabad akarat üres szó csupán. Ezt az álláspontot
juttatja érvényre az Erasmus által hozott bibliai példák kapcsán is. Az emberi akarat Isten és a
Sátán közé helyeztetett, képtelenül arra, hogy befolyásolja a küzdelmet, s olykor a Sátán
kerekedik felül.
      Az ellenreformációhoz kötődő szkepticizmusnak s másfelől a többé-kevésbé mindenütt
jelenlévő sztoicizmusnak az összeegyeztetése alkotja a későbbi fejlemények szempontjából
talán legfontosabb három kora újkori szkeptikus szerző, Montaigne, Pierre Charron (1541–
1603) és Jean-Pierre Camus (1584–1654) célkitűzését – bármennyire is igaz az, hogy a
szkepticizmus kialakulása idején elsősorban a sztoikus „dogmatizmus” ellen lépett fel.
Charron az udvari körök által is nagyra becsült hitszónok volt, mikor találkozott Montaigne-
nyel, s szellemi társa lett élete utolsó három esztendejének. Montaigne pürrhonizmusának, a
sztoikus etikának és a negatív teológiai hagyományra épülő katolicizmusnak az összeépítését
kísérli meg két fő művében, az elsősorban a kálvinizmus ellen írott Les trois véritéz-ben (A
három igazság) és filozófiai főművében, a De la Sagesse-ben (A bölcsesség, magyarul lásd
egy részletét in Vajda 1984: 420–490.). Camus 19 évesen alkotta meg Essay Sceptique című
írását, amelynek Montaigne-követő formáját később ugyan elítélte, de Montaigne nézeteit
ezután, bellay-i püspökként és Szalézi Szent Ferenc titkáraként is nagy becsben tartotta.

4.4.4. Michel de Montaigne (1533–1592)
Montaigne apja az itáliai hódító háborúból meggyőződéses humanistaként tért haza Montaigne
várába, s mivel kifejezetten fia anyanyelveként szerette volna tudni a latint, egy német tanítót
fogadott fel, aki csak latinul beszélhetett a gyermekkel. Montaigne maga Bordeaux-ban különböző
tisztségeket töltött be, a vallásháború idején királyhű, konzervatív katolikusként nyerte el mindenki
tiszteletét olyannyira, hogy mikor 1571-ben minden tisztségét feladva vissza akart vonulni, ez csak
1583-ig sikerült, amikor is elvállalta Bordeaux polgármesteri tisztét. Viszont ebben a
visszavonultságban töltött időszakban írta meg az Esszék 1580-ban megjelentetett két kötetét,
amelyeket azután átírva s megtoldva még egy harmadik kötettel 1588-ban adott ki újra.

       Montaigne esszéi közül filozófiailag talán legérdekesebb a Raimond Sebond apológiája. Apja
kérésére még ifjúként lefordította franciára Sebondnak a 15. században latinul írt Theologia
naturalisát (Természetes teológia), s mikor később visszatért e műhöz, az apológia nem a
„természetes teológia” ügyének védelme lett – ami itt az a tézis, hogy a kereszténység összes
hittétele bizonyítható a természetes ész révén –, hanem „védőbeszéd” Sebond mellett, aki egy olyan
feladatot, amely Montaigne katolikus fideizmusa értelmében magában véve megoldhatatlan, nem
végzett      el   alacsonyabb      színvonalon,    mint    ahogyan     ez    emberileg     egyáltalán
lehetséges: lényegesen jobban senki sem tudna érvelni, mert a hitbéli bizonyosság racionális
eszközökkel nem érhető el. Az ítélet pürrhonikus fölfüggesztését azért javasolja, mert az érzékek
megbízhatatlanok, az ember nem ismerheti ki az emberi észt, ami pedig az erkölcsi meggyőződéseket
illeti, a társadalmi és kulturális beidegződések tömege eleve meghatározza ítéleteinket. Az érzéki
ítéletek és a teóriák kontextusfüggősége mellett az etikai relativizmus is megjelenik az Újvilágról
tudósító utazók s az antik szerzők leírásaiban olvasható sokféle erkölcsi szokás
összeegyeztethetetlenségének tudatosítása révén. Mint az eddig említett szkeptikus szerzők,
Montaigne is a keresztény fideizmus szószólója, ami nála együtt jár a bigott, intoleráns vallásosság
elítélésével. Az emberi megismerőképesség korlátozott volta, ami egyrészt a hitre való támaszkodás
szükségességét vonja maga után, másrészt a fennálló tekintélyek – törvények, egyházi előírások,
szokások – elfogadását is kézenfekvővé teszi, Descartes ideiglenes erkölcstanának mintája is lehet.

     Ami Montaigne-t manapság kedvelt szerzővé teszi, az lemondása a mély bölcsességekről mind a
külső természetre vonatkozó filozófiai rendszerek, mind az én tökéletesítését és felmagasztosítását
célzó vállalkozások állítólagos bölcsességéről. Ez elemi döntés fölidézése szempontjából a harmadik
kötetet záró, a tapasztalást tárgyaló esszét tekinthetjük mérvadónak. Első lépésben visszavonul a
természet vagy a természetfölötti tárgyak – azaz a fizika s a metafizika – vizsgálatától, s korlátozott
megismerésének egyedüli tárgyává az e megismerést hordozó önmagát teszi meg.

      „Én többet tanulmányozom önmagamat, mint bármi egyéb tárgyat. Ez a metafizikám, ez a
fizikám. [...] Én ebben a mindenségben tudatlan és nemtörődöm módon hagyom magam igazgatni a
világ általános törvényétől. Majd megtudok róla eleget, ha bőrömön érzem. Tudásom nem vehetné
rá, hogy letérjen az útjáról [...]” (MT 20, ME 3, 355).

     A világtól való e pragmatikus lemondást azonban nem követi az én belső szerkezetének
rendszeres feltárása. Az én is a világhoz tartozik annyiban, amennyiben megvannak a saját természeti
törvényei, melyek működésének tudományos igényű feltárásáról le kell mondanunk. „Így ebben a
magunk-megismerésében is éppen az, hogy mindenki olyan magabiztos és elégedett, és hogy
mindenki úgy hiszi, eleget tud magáról, azt jelenti, hogy senki se tud magáról semmit, amiként
Socrates tanítja Euthydemosnak Xenophonnál” (MT 24, ME 3, 358). Így aztán, miután az igazság
használatának is megvannak a maga határai, a szokás lesz az életet – szeszélyesen – uraló hatalom.
„Formálja csak életünket a megszokás, ahogy neki jólesik; ebben mindenható: olyan, mint Circe itala,
amely tetszése szerint változtatja meg a természetünket.” Ebből két dolog következik Montaigne
számára. Egyrészt az, hogy a megtervezett és ellenőrzött kísérlet, mint az épp formálódóban lévő
újkori természettudomány egyik fő jellegzetessége, nem hoz sok hasznot: „Mert úgy gondolom, hogy
a legközönségesebb, leghétköznapibb és legmegszokottabb dolgokból is, ha igazi fényükben tudjuk
látni őket, a legnagyobb természeti csodák és a legbámulatosabb példák lehetnek, kivált, mikor
emberi cselekedetekről van szó.” A másik következtetés pedig az, amiről már szó volt: a szokásra
hagyatkozó megmaradás a gyermekkori vallási elvek mellett. „Gyengeségem igen gyakori
felismerésének köszönhetem, hogy van hajlamom a szerénységre, a nekem előírt hittételek iránti
engedelmességre [...].”

      Az eddig mondottakból is fakad, hogy az Esszék bonyolult szövetű filozófiai és szépírói alkotás
egyszerre: sok szál bontható ki belőle. Némiképp önkényesen emeljük ki most belőle a szabadság
témáját. A montaige-i szabadság részben keresztényi, részben sztoikus jellegű, de mindenképp etikai
értelmű. Ellentéte a szolgaság, de nem a bármiféle indíttatástól való mentesség, hanem egy sajátos
indíttatáshoz való felbonthatatlan kötődés értelmében: a keresztény hit s a sztoikus természet, illetve
fátum jelentik ezt az indíttatást. Ugyanakkor a mentesség, a kötetlenség értelmében vett szabadság is
fontos szerepet játszik Montaigne-nél, s ennek a fajta szabadságnak két alakját fedezhetjük fel
viszonylag egyszerűen: a nemzeti sajátságok és a vallásfelekezetek közti választás (lelkiismereti
szabadság) alakját.

      A nemzeti sajátosságok ügye egyértelmű, Montaigne megveti a beteges ragaszkodást a
partikuláris hagyományokhoz, amennyiben az a más nemzetek hagyományainak lenézésével jár
együtt: „Testalkatom van olyan hajlékony és ízlésem olyan közönséges, mint bárkié. A nemzetek
különbözősége életmód tekintetében csak a változatosság élvezetével szolgál. / Testileg-lelkileg
szabadnak érzem magam, s nincsenek előítéleteim: a nemzeti szokások különbözősége csak a
változatosság örömével hat rám [...] Amondó vagyok, hogy bármely idegen erkölcs fölér a
mienkkel” (A hiúságról). Idetartozik a gyarmatosításnak erőszakos térítésként való felfogása a
korabeli európaiaknál s ennek elítélése görög-római mintákra hivatkozva (lásd például A kocsikról;
ME III, 156. skk.).

      A lelkiismereti szabadság kérdése ennél összetettebb. Montaigne a kényszernek semmiképp
sem híve, természetes józanság indítja elsősorban arra, hogy egy meghatározott vallást válasszon: „a
legjobb és legjózanabb párt kétségtelenül az, amelyik az ország régi vallását és berendezkedését
akarja fenntartani” (ME 2, 420). A vallásszabadságnak megvan az a negatív oldala, amely a Julianus
apostatáról írottakban bukkan föl: ő ugyanis a vallásszabadságot abbeli reményében szorgalmazta,
hogy növelni fogja a széthúzást és pártoskodást, megakadályozván ezáltal, hogy a nép összefogjon és
(hála az összhangnak és általános egyetértésnek) erőre kapjon az ellene vívott küzdelemben. De a
vallások politikai szempontú elemzése semmiképp sem torkollik egyértelműen az „egy állam–egy
vallás” dogma állításába, mint ahogyan Lipsius minden ellenvetés dacára kitart e tézise mellett
politikafelfogásában. Ha másért nem, legalább azért, mert a vallásszabadság engedélyezése,
amennyire szabad utat enged a viszálynak, annyira megkönnyítheti az állam irányítását is, mert
egyszersmind megpuhítja és elernyeszti az ellenkező táborok képviselőit.

      A szkeptikus álláspont alapvetően más irányú kifejtését találjuk Francisco Sánchez (1552–1632),
Montaigne anyai unokaöccse, Toulouse-ban tanító portugál orvos és filozófus Quod nihil
scitur (Semmit sem tudhatunk, 1581) című művében. Az arisztotelészi, szigorú értelemben vett tudás,
a jelenségek szükségszerű magyarázatának ismerete Istennek van ugyan fenntartva, de ennek hiánya
az emberben nem szabad, hogy a megismerésre való törekvés feladásához vezessen. Sanchez olyan
módszer keresését javasolja, amely képes elvezetni bennünket igen valószínű ismeretekhez, melyek
aztán betöltik megfelelő funkciójukat életünk irányításában. Gassendinak és Locke-nak – és az újkori
természettudósok nagy többségének – valószínűséggel kapcsolatos álláspontja előlegeződik itt meg.

4.5. Mágia, természetfilozófia, teozófia
Mágia és természetfilozófia azért kerülnek egymás mellé, mert a reneszánsz idején – s részben még a
17. században is – a természet működésének befolyásolása még nem a természet tudományos alapú
vizsgálatának s az erre épülő technikai-technológiai cselekvésnek a feladata volt. A mechanikai
gondolkodásnál sokkal elterjedtebb volt a természetnek az az értelmezése, amely éppenséggel nem
csupán természetet lát benne a későbbi naturalizmus természetfelfogásának módján, hanem többé-
kevésbé lelkes létezőket, melyek valamiképp az emberi s isteni kommunikációval analóg módon
megszólíthatók, s rábírhatók a számunkra kedvező cselekvésre. S ha még azt is meggondoljuk, hogy a
természeti anyagokat néhány elemi összetevő kombinációjaként fogták föl, akkor azt is beláthatjuk,
hogy könnyen juthattak arra a gondolatra, hogy az elemek a különböző praktikák által
újrakombinálhatók. Vagyis fennáll a lehetősége annak, hogy meghatározott anyagokból tetszés
szerint hozzunk létre újakat. Természetkutatás, orvoslás, filozófia, alkímia, teológia alig
szétválaszthatóan keveredik az idetartozó gondolkodóknál, de gyakran a máshová soroltak sem
mentesek olyan gondolkodási mintáktól, melyeket manapság okkultnak tekintenénk.

4.5.1. Agrippa von Nettesheim (Heinrich Cornelius, 1486–1535)

4.5.2. Theophrastus Bombast von Hohenheim (Paracelsus, 1493–1541)

4.5.1. Agrippa von Nettesheim (Heinrich Cornelius, 1486–1535)
1502-ben szerzett magister artium titulust, 1512-ben, Paviában pedig orvosdoktori címet. 1522-től
kezdve orvosként működött Genfben, Fribourgban, Párizsban és Antwerpenben. Vándorlással teli
élete 1535-ben, Lyonban ért véget. Első fő műve, a De occulta philosophia (A rejtett filozófia) 1510
körül készült el, de csak 1531-ben jelent meg az első két könyv (Antwerpen), 1533-ban pedig mind a
három (Köln) – noha ekkorra már elkészült a második fő mű is – De incertitudine et vanitate
scientiarum atque artium (A tudományok és a mesterségek bizonytalanságáról és hiábavalóságáról,
1530) –, melynek általános szkeptikus beállítódása a saját, korábbi mágikus művét is bizonyos
mértékig a hiábavalóságok körébe utasítja. A De occulta philosophiát később a mágia kézikönyvének
is nevezték: neoplatonizmus és hermetika, asztrológia, számmisztika, kabbala jelennek meg benne a
kozmosz megismerésének és uralásának eszközeiként.

     Háromféle mágiát különböztet meg: az első könyv a természetes, a második az égi, a harmadik
pedig a ceremoniális mágiát tárgyalja.

      A magia naturalis kapcsolódik legközvetlenebbül ahhoz a mágiaértelmezéshez, melyet a
bevezetőben jeleztünk: Ficinóval együtt állítja Agrippa, hogy az ember képes megismerni a természeti
dolgokat és a csillagokat, s ezt az ismeretet saját hasznára fordíthatja. Giovanni Pico della
Mirandolával egyetértve állítja, hogy a mágus a legpontosabb természetkutató, aminél fogva a mágia
a philosophia naturalis része.

      A kozmosz működésében elengedhetetlen szerepet játszó tényező az anima mundi, a világlélek,
amely tevékenységét hierarchikus rendben fejti ki. Működésének kiinduló szférája az ősképeké, innen
viszi át az ideákat mint „ésszerű magvakat” (semina rationalia) a természetes, a szellemi és az égi
világba. Az anyagban e magvak virtusokként fejtik ki hatóerejüket. A világlélek útja során először a
csillagszférákat érinti: vagy áthalad rajtuk, vagy kapcsolatba kerül velük, hogy a „világszellem”,
a spiritus mundi átvehesse közvetítő feladatát. Ez a sztoikus pneuma-tannal összefüggő elgondolás a
világszellemről, mely démonok és intelligenciák képében jelenik meg, a ceremoniális mágiában játszik
fontos szerepet. A szublunáris szférát a csillagok kormányozzák, ezért csak az asztrológus van
feljogosítva rá, hogy a mágiát művelje.

      A világlélek s a világszellem az őskép lenyomatát (signum) bélyegzi az anyagba, ez alkotja a
dolgok virtusát, s ugyancsak ez határozza meg helyüket a kozmoszban. A kozmoszban található
valamennyi létező rendelkezik az így neki juttatott elemi erővel (virtus elementaris), ami az ősképben
s a mikro- s makrokozmoszban lévő elemek ereje, s ezt más szempontból virtus occultának, az anyagi
dolgok rejtett tulajdonságainak tekinthetjük, melyeket az ésszerű magvak (semina
rationalia) késztetnek működésre.

      Ez átfogó séma alapján az első könyv példákat ad a három természeti birodalomból arra,
hogyan lehet az addig csodásnak tartott dolgokat mágikus módon, a keresztény kabbala
számmisztikája révén megmagyarázni. Azt olvassuk, hogy a geometriai alakzatoknak még a
csillagoknál is nagyobb hatalmuk lehet; másfelől a szavaknak s neveknek is van rejtett erejük.

      A harmadik könyv az ősi teológia (prisca theologia), a kabbala, a hermetika s a neoplatonizmus
gondolati örökségét kombinálva leírja a ceremoniális mágiát, amely csak az emberi lélek titkos erői
révén magyarázható. A világlélek az ősképi ideákat a „lélek éteri hordozója” (vehiculum aetherium
animae) révén eljuttatja a szív közepébe, így jön létre az emberi lélek (anima humana), s így élednek
fel az erők, a „virtusok” az elemekhez rendelt hét érzékben. Az emberi lélek a belső érzékből, az
észből (ratio) s az elméből (mens) áll. A lélek működésének többféle hatása lehet: megváltoztathatja
saját testét, ám befolyásolhatja a többit is, s önismerete kiteljesítésével még Istenhez is
fölemelkedhet. Ez a fölemelkedés alkotja természetes vágyát (naturalis appetitus), melynek elérését
füstöléssel, imával és meghatározott étrenddel is támogathatja.

      Mint említettük, a De incertitudine minden emberi tudományos törekvést – még a sajátját is –
leértékeli az emberi tapasztalat végessége okán, amely csak a hitben képes megnyugodni.

4.5.2. Theophrastus Bombast von Hohenheim (Paracelsus, 1493–
1541)
A mágikus természetfilozófia sok más képviselőjéhez hasonlóan szintén orvos volt, de nála az
orvoslás másoknál nagyobb mértékben került az egész emberi tudomány érdeklődésének a
középpontjába. Orvostudományon azonban alapvetően mást értett, mint a korban uralkodó
galénoszi orvoslást. Ő úgy vélte, az orvostudomány egyfelől tapasztalatszerzésre és kísérletezésre,
másfelől filozófiára, asztrológiára és teológiára kell hogy épüljön. Ennek pedig az a magyarázata, hogy
az ember mint mikrokozmosz, mint a nagy világ kicsiny mása magában egyesíti a makrokozmoszt
alkotó három világot: látható teste révén részesül az elemek földi világából, csillagteste révén a
csillagvilágból, halhatatlan lelke révén pedig – melyet latinul mensnek, németül Fünkleinnek nevez –
az isteni szellem világából. Az egész világ életelvét Paracelsus archeusnak nevezi, amely bizonyos
mértékben jelen van minden élő szervezetben is. Ezt az életelvet kell az orvosnak megfelelő
működésre gerjesztenie, mikor betegét kezeli, azaz a természet munkáját kell elősegítenie.

     Bármit gondolunk is e metafizikai elvek helytállóságáról vagy helytelenségéről, annyi bizonyos,
hogy a gyakorlati következtetések, amelyekre belőlük kiindulva Paracelsus jutott, megszívlelendők.
Egyrészt interdiszciplináris gyógyítást követelt, másrészt azt gondolta, nincs két egyforma betegség.
Az orvosnak tehát a gyógyítandó szervezet valamennyi aspektusát figyelembe kell vennie a
gyógymód megállapításakor, nem korlátozhatja figyelmét egy bizonyos tünetcsoportra.

     Paracelsus az interdiszciplinaritásba mindenképp beleértette az alkímiát is. Elgondolása szerint
az eredendő anyag három összetevőből áll, kénből, higanyból és sóból. Ennélfogva elvileg bármely
fém átalakítható kell hogy legyen bármely más fémmé.

      Nagy hatást gyakoroltak a későbbiekben Paracelsus vallásra és teológiára vonatkozó gondolatai
is. Teológia és filozófia ugyan két, elválasztott tudáság, ám a természet végső soron mégiscsak Isten
önkinyilvánítása: a természet eredetileg benne „volt” Isten feneketlen mélységeiben, a világ
létrejötte az eredeti egység elkülönböződéseinek sora. Ezért tudásunk a világról szükségképp
oppozíciók tudása: az örömről csak a szomorúsággal együtt tudhatunk, az egészségről a betegséggel,
Istenről a Sátánnal együtt. Az utolsó ítélet a jók és a rosszak végső elválasztása lesz.

      Paracelsus alapvető műve a következő címen jelent meg: Astronomia magna: oder Die ganze
Philosophie sagax der grossen und kleinen Welt, des von Gott hocherleuchten, erfahrnen, und
bewahrten teutschen Philosophi und Medici, Philippi Theophrasti Bombast, genannt Paracelsi
Magni (Nagy asztronómia: avagy a nagy s a kicsiny világ egész sagax filozófiája az Istentől
különlegesen megvilágított, tapasztalt német filozófustól és orvostól, Philippus Theophrastosz
Bombasttól, akit a nagy Paracelsusnak neveznek, 1571.) E mű a hermetikus kozmológia összegzése,
szerzőjét még Trismegistus Germanusnak is szokás volt nevezni. A Ficino által először nagyobb
terjedelemben latinra fordított hermetikus iratok igazán nagy hatásúvá Paracelsus értelmezésében és
átdolgozásában váltak. A könyvnek négy „asztronómiát” kellett volna tárgyalnia négy könyvben: a
természetit (naturalis), a felsőbbet (supera), az új olümposzit (Olympi Novi) és az
alantit (inferorum). Mivel a harmadik vagy sosem készült el, vagy elveszett, többen is kísérletet tettek
rekonstrukciójára, például egy Adam Haslmayr nevű tiroli író: Astronomia Olympi Novi, Das ist: Die
gestirnkunst deß neuen Himmels welche allein auß dem Glauben entspringet [...]. Haslmayr célját jól
összefoglalja az alcím: olyan csillagászatot – s egyáltalán: olyan tudományokat – akar, amelyek
pusztán a hit alapján állnak. Ez pedig azért érdekes, mert Haslmayr egyike azoknak, akiket a legújabb
kutatás a „rózsakeresztes” mozgalom elindítói, illetve támogatói közé sorol. „Paracelsus és az ő
tanításai és írásai nyomán létrejött mozgalom nélkül a rózsakeresztesek kiáltványai nem ebben az
időpontban s nem ebben a formában íródtak volna meg” (Gilly 1995). Ugyancsak a mikrokozmosz-
makrokozmosz gondolat s ennek egy eredeti, a Szentlélek által Salamon királynak adott
kinyilatkoztatásban való megalapozódása az alapja Johann Arndt Az ősi filozófia (kb. 1595) című
munkájának, amelynek gondolatvilága szintén befolyásolhatta a Fama fraternitatis oder Bruderschaft
deß Hochloblichen Ordens Rosae Crucis. An die Haupter, Stande und Gelehrten Europas (A
Rózsakereszt legdicséretesebb rendje fraternitásának vagyis testvériségének hírnöke. Európa
fejedelmeihez, rendjeihez s tudósaihoz, 1610–1612) címen megjelent első rózsakeresztes kiáltványt,
s az azt követőket, melyek a tudományok s az egész világ alapvető és átfogó, a hit alapján álló
reformjára hívnak fel.

      A Paracelsus eszméit továbbgondolók közt meg kell még említeni az idősebb (Jan Baptist) van
Helmontot; fia, Franz Mercurius van Helmont levelezésben állt Leibnizcel, akivel két dolog is
összekapcsolta: a Descartes–Hobbes-féle mechanikai filozófia elleni harc s egyfajta monadológia
kimunkálásának igénye – ez utóbbi van Helmontnál azonban véges számú monászra épül, ellentétben
a leibnizivel. Jan Baptist van Helmont szintén egyetlen autoritásnak sem vakon engedelmeskedő,
kísérletező és alkímiát is művelő orvos volt. Állítása szerint a „gáz” kifejezés is tőle származik, de az
bizonyos, hogy a széndioxid (gas sylvestre) megfigyelésével komoly érdemeket szerzett magának. Két
alapvető elemet tételezett fel, a vizet s a levegőt, az alapvető szubsztanciákról – kén, higany, só –
pedig úgy vélte, a vízből származnak, s vissza is alakíthatók vízzé. Átvette s továbbfejlesztette
Paracelsus archeus-tanát is. A Paracelsus-követők többségével ellentétben katolikus volt, ám az
inkvizíció tanításában elég kivetni valót talált. Fia jelentette meg összegyűjtött írásait 1648-ban Ortus
medicinae, vel opera et opuscula omnia (Az orvostudomány kertje, avagy minden munkái és kisebb
írásai) címen.

      Az Eckhart mesterrel még a 14. század elején megjelenő német misztika képviselői a
meglehetősen kevéssé ortodox protestáns teozófusok, illetve vallásfilozófusok, mint Sebastian
Franck (1490–1542), Valentine Weigel (1533–1588) és Jakob Böhme (1575–1624). Franck
katolikusból lett vándoréletet élő, meglehetősen spiritualisztikus egyházfelfogást valló gondolkodóvá.
Úgy vélte, az örök jónak s szeretetnek tekintett Isten jelen van minden emberben, s aki úgy él, hogy
engedi megnyilvánulni magában, az tagja az igaz egyháznak. Az üdvtörténet fő eseményei nem
annyira történelmiek, hanem sokkal inkább az örök igazság szimbólumai. 1542-ben lefordította Ficino
Hermes-fordítását németre, ám ezt csak a 20. században jelentették meg.

      Weigel filozofikusabb gondolkodó volt, aki Cusanustól s Paracelsustól egyaránt vett át
gondolatokat. Elfogadta az ember paracelsusi hármas felosztását: halandó test, csillagtest és
halhatatlan lélek alkotja az embert. Úgy véli, van tudása Istenről, akihez fel is érhetne, ha a benne
lévő sötétség, nemlétező el nem fordítaná Istentől. Amikor az akarat elfordul Istentől, ami felé a
halhatatlan lélek mégis vonzódik, feszültség ébred benne, melyet joggal nevezhetünk pokolnak.
Mindazonáltal a megigazulás, az Istenhez visszafordulás spirituális természetű Weigel szerint is: az
isteni tudás elfogadásában áll, nem pedig külső szertartásokban vagy történeti eseményekben való
hitben. A protestáns pietizmus, az individualizmus és a panteizmus sajátos weigeli változata később
felbukkan a német idealizmus gondolkodóinál is. Művei közül lásd Libellus de vita beata (Könyvecske
a boldog életről, 1609), Erkenne dich selbst (Ismerd meg önmagad!, 1615), De bono et malo in
homine (Az emberben lakozó jóról s rosszról, 1618).

      A német protestáns misztikus természetfilozófia legfontosabb alakja azonban Jakob Böhme volt.
Cipészmesterként viszonylag vagyonos lett, s ettől kezdve a filozófiának szentelte magát. Igazi
filozófiai – vagy inkább, mint az első gyűjteményes kiadás (Amszterdam, 1682) címe mondja: teozófiai
– írásai csak halála után jelentek meg nyomtatásban. Ezek közül néhány jelentősebb mű: Aurora, Die
drei Prinzipien des göttlichen Wesens (Az isteni lényeg három alapelve), Vom dreifachen Leben der
Menschen (Az ember hármas élete), Von der Gnadenwahl (A kegyelmi kiválasztás), Signatura
rerum (A dolgok lenyomata), Mysterium magnum (Nagy misztérium). Böhme jelentősége egyrészt a
korábbi misztikus gondolkodók bizonyos eredményeinek egységesítésében rejlik, másrészt abban,
hogy a német idealizmusban, különösen Schellingnél megjelennek alapvető, Böhmétől származó
gondolatok.

      Ilyen alapvető gondolat mindjárt az, amit németül Ungrundnak hívnak, azaz „feneketlen
mélységnek”, „alaptalan alapnak,” ami nem más, mint Isten a maga egységében, bármilyen formává
történő elkülönböződése előtt. Örök egy, fölfoghatatlan akarat, jón és rosszon innen. A természet
sokféleségének megjelenését az isteni egységből Böhme szentháromságtani spekulációkkal kapcsolja
össze. Az eredeti akarat az Atya, ez akarat önmagát szemlélő, önmagát felfedező volta, melyet
szívnek is nevez, a Fiú, s végül a második akarat, mely e két első mozzanatból áramlik ki, a
„mozgékony élet”, amely mindazonáltal azonos az eredeti akarattal, a Szentlélek böhmei
értelmezése. A természet, mely az isteni akarat kifejeződése, először Istenben létezik – ezt nevezi
Böhme mysterium magnumnak –, a ténylegesen testileg létező természetet pedig a
világszellem (spiritus mundi) teszi élővé. Böhme spirituálisan értelmezi a Paracelsustól
ráhagyományozott eredeti szubsztanciákat is, a ként, a higanyt és a sót.
      A mysterium magnum, azaz a természet isteni, ideális eredete és aktuálisan létező változata
közti döntő különbség a rossz megjelenése. Böhme úgy véli, az ellentétes minőségek elengedhetetlen
velejárói a tényleges létezésnek, akár megszemélyesítődnek például a Sátán alakjában, akár nem. A
történelem vége mindenképpen az, hogy Krisztus megváltó tette révén a szeretet győzedelmeskedik
a rossz dualizmusa felett – noha addig az ember mindig eltávolodhat az üdvösségétől. Böhme
biblikus-teológiai elmélkedései nagyban támaszkodnak egy másik protestáns „eretnek”, Kaspar von
Schwenckfeld (1490–1561) írásaira.

      A mágikus gondolkodás jeles brit képviselője volt John Dee (1527–1608/1609). Első, mágiával
foglalkozó írásában, a Propædeumata aphoristica című, 1557-ben megjelent könyvében erőteljesen
matematikai megalapozású természetes mágiát művelt, amelyben Istenen kívül nincsenek aktív
szerepet játszó intelligenciák; a bolygók az isteni hatást továbbsugárzó közvetítők. Ennek a
matematikai-optikai mágiának fő előzménye a középkori ferences Roger Bacon volt. Alkímiai fő műve
a Monas hieroglyphica (1564), amely a korábbiakon túlmenően erős Paracelsus-hatást mutat. Maga a
monász-szimbólum a kozmosz egységének újplatonikus ihletésű jelképe, amely minden bizonnyal a
Ficino-fordította Corpus hermeticum negyedik értekezéséből származik. Ezt a monászt – amelyet
korábban, valószínűleg tévesen, a rózsakeresztesekkel hoztak összefüggésbe – Dee, mint a II. Miksa
császárhoz írott ajánlásban írja, „matematikailag, mágikusan, kabbalisztikusan és anagogikusan fejti
ki”, amelyhez az alkímiát is hozzá kell fűzni.

      A természetes mágia, mint már utaltunk rá, nem tűnt el a jellegzetesen újkori
természettudomány megjelenésével, hanem csupán elvesztette azt a vonzerejét, amely egyedüli
természetbefolyásoló erő voltából fakadt. Egy további fontos aspektusa a mágiához kapcsolódó
törekvéseknek, hogy többé-kevésbé alkalmasak voltak rá, hogy támogassák azokat a teoretikus
elgondolásokat, amelyek valamilyen formában az egységes természetre vonatkoztak. Még maga
Newton is foglalkozott mágikus teóriákkal, mikor az erő – azaz a távolba hatás – fogalmát kidolgozta,
miközben az akkor uralkodó karteziánus-mechanikai világképben csak a közvetlen érintés általi hatás
tűnt lehetségesnek.

     Ugyancsak az asztromágikus világkép később fontossá váló eleme, hogy nélkülözhetetlen volt
számára a tapasztalás és a kísérletezés – hiszen a mágikus hatás elvi lehetősége távolról sem volt
azonos közvetlen gyakorlati megvalósíthatóságával. Ezért sok természetfilozófus feltaláló is volt
egyben. Giovanni Battista della Porta (1535–1615), a Magia naturalis (Természetes mágia, 1558)
szerzője kidolgozott egyfajta fiziognómiatant. Girolamo Cardano (1501–1576), aki a „szubtilitás”
fogalmának mint egyetemes természetfilozófiai fogalomnak használatában Francis Bacon elődje lett,
egyszersmind a róla elnevezett kardántengely feltalálója is volt.

      A mágia természetképe a kvantitatív természettudomány kialakulásával egyenes arányban
szorult háttérbe. Galilei tézise, mely szerint a fizika nyelve a matematika, szakítást jelentett a
teológiai-spekulatív természetkutatással. Ugyanakkor megengedhetetlen leegyszerűsítés volna azt
állítani, hogy a mágia egyszerűen babona. Közelebb járunk az igazsághoz, ha olyan átmeneti
szakaszként tekintjük, amely több tekintetben is előkészítette a természettudomány korszakát.

4.6. Reformáció és ellenreformáció a filozófiában
4.6.1. „Iskolafilozófia” a reneszánsz idején

4.6.2. Francisco Suárez (1548–1617)

4.6.3. Petrus Ramus (Pierre de la Ramée, 1515–1572)

4.6.4. Philipp Melanchthon (1497–1560)

4.6.1. „Iskolafilozófia” a reneszánsz idején
Vajon miközben a nem egyetemi filozófiában ilyen sokrétű útkeresés zajlik, addig elhanyagolt
források fölfedezése és beemelése a közgondolkodásba, a korban igen sokféleképp lekezelt egyetemi
filozófusok – „skolasztikusok”, „peripatetikusok”, „pedánsok”, „a filozófusok” – valamifajta sötét
középkor örökségét adták tovább? Nem, ez a kérdés természetesen a tendenciózus filozófiatörténet-
írás hamis közhelyét idézi föl, amelynek létrejöttéhez Descartes és a többi nem egyetemi filozófus –
kevés, Leibnizhez hasonló kivétellel – nem csekély mértékben járult hozzá. Valójában élénk szellemi
élet folyt mind a katolikus, mind pedig a 17. századra már jól kiépülő protestáns skolasztikában,
mégpedig az idő múlásával egyre inkább termékeny kölcsönhatásban a reneszánsz humanisztikus
áramlataival.

     A filozófiát a középkorhoz hasonlóan a reneszánszban is a magasabb tudományokhoz tartozó
előkészítő stúdiumnak tekintették. Ez több helyütt is (német fejedelemségek, Franciaország) azt
hozta magával, hogy filozófiát a tulajdonképpeni egyetem és az alsóbb iskolák közé ékelt
intézményekben tanítottak (gymnasium illustre; collège de plein exercise). A tanmenet nem volt
egységesítve, általában jellemző, hogy az – Arisztotelészre visszamenő – logika, természet- és
morálfilozófia, a görög, héber, latin nyelvek ismerete, a retorika alkották az oktatás alapelemeit. A
korszak végére alakulnak ki valamennyire egységesített tanmenetek, mint a jezsuita rend ratio
studiorumja, vagy a protestáns területeken az ún. ramista (Petrus Ramusra hivatkozó)
tudásfelfogásra épülő systemák meghatározta tanmenetek.

Az inventio és a dispositio retorikából származó kettősségére épülő ramista koncepció a – teremtett –
világban tapasztalható sokféleségből indul ki, ez alkotja az inventio anyagát, melynek dispositiója,
elrendezése a módszer feladata, melynek megoldásával a különböző, ám homogén tudásterületek
deduktíve és teljességre törekedve rendeztetnek el. A rendszerfilozófia (systema) jellegzetesen 17.
századi igénye innen ered: az egyes diszciplínák – politika, logika, etika, poétika stb. – rendszerei
összegző rendszerben egyesülnek (systema systematum), amely majd még az enciklopédiának is
mintául fog szolgálni.

A jezsuiták az egyetemekkel többé-kevésbé konkurálva alakították ki a collegiumok rendszerét, amely
elsősorban a reformáció elleni fellépésre nevelt egyházi és világi vezető személyiségeket. Később
saját egyetemeket is létrehoztak, melyek filozófiai és teológiai fakultásból álltak. Az oktatás
egységesítése érdekében bocsátotta ki 1599-ben a generális Claudio Acquaviva a Ratio atque
institutio studiorumot, amely az oktatást – elsősorban technikai értelemben – a legapróbb részletekig
szabályozta. A rend feloszlatásáig (1773) érvényben maradt ez a rendelet. A filozófia – a teológiával
együtt – a studia superiorához tartozott s alapvetően logikából, fizikából és metafizikából állt,
amelyhez még az eukleideszi matematika s a Nikomakhoszi etika alapján művelt morálfilozófia
kapcsolódott. Pázmány Péter is ebbe a jezsuita trendbe illeszkedett filozófiaoktatói működése idején.
Lásd Blum, Paul, Richard: Péter Pázmány als Philosophieprofessor. In Hargittay Emil 2001: 35–49,
illetve Blum 1998: 37. skk., 146–181.
      Más jelentősebb domonkos filozófusok közt – mint Dominic Soto (1494–1560), Melchior Cano
(1509–1560) és Dominic Bañez, akiről a szabadakarat-vita kapcsán lesz még szó – az egyik
legjelentősebb spanyol domonkos teológus Francisco de Vitoria (1483/93–1546), aki 1526-tól a
salamancai egyetem teológiaprofesszora volt. Párizsi tartózkodása idején megismerkedett
Erasmusszal s más humanista gondolkodókkal, s ez a kapcsolat meghatározó hatást gyakorolt
nézeteinek alakulására. Az ő legjelentősebb teljesítménye a nemzetközi jog kiépítése, amelyben
bármennyire is arisztotelészi-tomista természetjogi keretben gondolkodott, konklúziói közt mégis
olyanok szerepeltek, mint hogy az amerikai indiánok ellen a spanyolok nem viselhettek jogos háborút
pusztán vallási különbözőségük okán, vagy hogy a háborúkban a nem harcoló lakosság jogait nem
szabad megsérteni s hasonlók. Spanyol egyetemen ő volt az első, aki Petrus Lombardus
szentenciáskönyve helyett Aquinói Tamás Summa theologiae-jét vette alapul teológiai előadásaihoz –
az itáliai domonkos Tommaso de Vio Cajetant (1468–1534) követve. Vitoria tanítványa volt Francisco
Suarez jezsuita szerzetes, aki – azon túlmenően, hogy a jogelméletben Vitoriához hasonlóan nagy
jelentőségű művet alkotott, olyan követőkkel, mint Hugo Grotius – megírta az első szisztematikus,
nem kommentárszerű fölépítésű metafizikai művet.

4.6.2. Francisco Suárez (1548–1617)
A reformáció által kevéssé befolyásolt Ibériai-félsziget lett a katolikus ellenreformáció kiindulópontja.
A humanisták „ad fontes!” jelszava itt sajátos módon a skolasztikus irányzatokhoz való visszatérést
jelentette. A Vitoria által alapított salamancai domonkos iskola a következetes tomizmus iskolája lett,
ami – ellenhatásképp – magával hozta a Duns Scotust követő ferences filozófia („skotizmus”)
föllendülését Európában. Ezzel párhuzamosan kialakult egy eklektikus „jezsuita filozófia”. Ennek két
kiemelkedő alakja Pedro da Fonseca (a „portugál Arisztotelész”), aki 1573-ig tanított Coimbrában és
Francisco Suárez, aki 1597-től volt professzor ugyanott.

Fonseca körül csoportosultak azok a domonkosok és jezsuiták, akik Arisztotelész műveinek sokáig
mértékadó kommentárját, az ún. Conimbricensest adták ki a szerzők feltüntetése nélkül
megjelentetett kötetekben. A Commentarii Collegii Conimbricensis nyolc műhöz íródtak, a Fizikához,
a De caelóhoz, a Meteorához, a Parva naturaliához, a Nikomakhoszi etikához, a Dialektikához,
valamint a Keletkezésről és pusztulásról és A lélek című művekhez.

       Suárez korán feltűnt a klasszikusokat szabadon interpretáló oktatási stílusával, ezért 1580-ban
Rómába küldték a jezsuita Collegium Romanumra. 1585-ben tért vissza, s ezt követően Alcalában,
1593-tól pedig Salamancán tanított, ahol munkásságának középpontjában a metafizika és
Tamás Summa Theologiae-jének kommentálása állt. 1597-től a coimbrai egyetem professzora lett.
1597-ben jelent meg először a rövid idő alatt 20 kiadást is megérő Disputationes
metaphysicae (Metafizikai disputációk), mellyel kiérdemelte a doctor eximius („kivételes tudós”)
címet. E mű egyik legfontosabb sajátossága az, hogy nem ragaszkodik a tomista állásponthoz minden
részletében – sőt gyakran alapvető kérdésekben inkább Scotus felé hajlik –, de még humanista hatás
is megfigyelhető nála. Önmagát mindenesetre olyan filozófusnak tekinti, aki a természetes ész
által (ratione naturali) akarja a problémákat átgondolni, mindig figyelemmel arra, hogy a filozófia az
isteni teológia szolgálója (ministra theologiae divinae). A könyv kettős célja egy természetes, a
természetfelettit          megalapozó          teológia       kifejtése,         ugyanakkor         az
arisztotelészi Metafizika alapproblémáinak szisztematikus tárgyalása.

      Semmiképp sem tekinthető véletlennek, hogy épp abban az időben vált szükségessé egy effajta
metafizikakönyv megírása. Hiszen egyfelől a reformáció térnyerésével a keresztény teológia súlyos
válságba került ismeretelméleti alapjainak megrendülése miatt, másrészt a platonikus humanisták s
az újarisztoteliánusok egyaránt komoly kritikával illették a középkori skolasztika filozofálási módját és
rendszereit. Suárez maga félúton áll a középkori skolasztika és az újkori filozófia közt, talán közelebb
az újkorhoz – s talán ez indokolja nagy sikerét a 17. században. Már a metafizika tárgyának és
felépítésének meghatározásában is újít az első disputációban. A metafizika tárgyát a létezőben jelöli
meg, amennyiben az valóságos létező (ens inquantum ens reale), amennyiben elvonatkoztatható az
anyagtól (inquantum a materia abstrahit secundum esse). Ez azt jelenti, hogy a hagyományosan ens
rationisnak, „észbeli létezőnek” nevezett létezőket nem tekinti a metafizikához tartozónak – ez Duns
Scotus realitásfogalmának hatása nála. Suárez ezzel a metafizika hatókörét a ténylegesen létező
dolgokon túlra is kiterjeszti: minden ténylegesen lehetséges dolgot is a metafizikában tárgyalandónak
tekint. Minden létező ens reale, melynek van igazi s valóságos lényege (habet veram et realem
essentiam, DM 2,5,8.), vagyis amelynek lényegi fogalma nem fikció vagy kiméra, hanem egy létezésre
képes lényegiség. A metafizikának ezért a konkrét létezők transzcendentális, azaz valamennyiükre
érvényes meghatározásainak feltárásával kell kezdődnie, melyek valamennyi, egzisztenciára képes
létező minden lehetséges változatának közös, első és általános, a szubsztancia-akcidens, anyagi-
anyagtalan, véges-végtelen kettősségen „inneni” meghatározásai. A metafizika Suárez számára –
Scotushoz hasonlóan – az egyetemes, transzcendentális, ész-alapok (rationes universales
transcendentales, 1,2,27), különösen pedig a lét legelvontabb vonatkozásának (abstractissima ratio
entis, 1,2,23) legáltalánosabb tudománya (1,5,14).

      E transzcendentális filozófiai metafizika első része a létezők tulajdonságait és okait tárgyalja
általánosságban, míg a második a létező nemeit – az ens absolutumot, az ens finitumot s végül az ens
rationist – tárgyalja (1,1,6–7). A lélekről mint anyagtalan szubsztanciáról értekezni ugyan szintén nem
feladata a metafizikának – amivel Suárez elvileg elveti a metafizika felosztását általános léttanra és az
Istenről s az intelligenciákról, valamint a racionális lélekről szóló speciális tanra –, mégis tényleges
tárgyalásmódja afelé mutat, ahogyan majd – példaszerűen Christian Wolff prima philosophiájában – a
metafizika el fog különülni generalisra és specialisra.

      Nominalista hatásra utal Suáreznél az, ahogyan az egyedi dolgok konkrét valóságából indul ki,
hogy abból jusson el a reális, egzisztenciaképes létezés feltételeihez és alapelveihez. Az ens ut
participiumból, az aktuálisan egzisztáló létezőből indul ki, hogy feltárja az ens ut nomen általános
metafizikai szerkezetét. Vagyis amit feltár, az nem az aktuális egzisztencia szintjén helyezkedik el,
hanem a létezőt a reális lényegiség szempontjából tekinti, amennyiben léttel bír vagy bírhat (2,4,3
skk.). Ehhez Suárez az emberi megismerés aktusának, a létező formális fogalmának vizsgálatán
keresztül jut el: a létező formális fogalma egyszerűségének, egységének és transzcendentális
közösségének szükségképp meg kell hogy feleljen a létező egy egységes, objektív fogalma, s az a
lehetőség, hogy megalkossuk a létező mint olyan teljességgel homogén, tökéletesen elválasztott,
tiszta fogalmát (conceptus obiectivus perfecte praecisus) (2,2,8–20). Mivel ez a conceptus
objectivus nem más, mint a tárgy maga, amennyiben a megfelelő formális fogalom révén
megragadtatik, ez az elképzelés közel kerül az univocitas entis skotista felfogásához, noha Suárez
alapvetően a tomista analogia entis híve, vagyis úgy véli, a fogalom az analógia mindkét tagjában
benne rejlő forma, lényegi természet (2,1,14).

      A létező egységes, objektív fogalmának alapja Suáreznél egy olyan, transzcendentális ratio entis,
amely maga nem lehet sem szubsztancia, sem akcidens, sem Isten, sem teremtmény, hanem ezek
valamennyien, amennyiben in essendo megegyeznek (2,2,8). Ez a létfogalom az actus essendi,
amelyben minden létező, nemcsak az analógia egyik tagja részesül, s ez lesz az analogia
entis tulajdonképpeni – transzcendentális – értelme.

     Az actus entis mellett a létezők további lényeges, közös határozmányai a hagyomány szerint
az unum, bonum, verum (egy, jó, igaz). Különösen az egységre figyelmez Suárez, szinte Scotus és
Ockham szellemében: a primum cogitatum (a gondolkodás első tárgya) szerinte nem az ens ut
commune omnibus (a létező mint mindenekben közös), hanem a konkrét egyedi dolog (6,6,1 skk.).
Míg Tamás a principium individuationist (az egyedivé válás alapelvét) az individuális minőségre
előkészített anyagban jelöli meg (materia quantitate signata), s így az értelem, melynek el kell
vonatkoztatnia az anyagtól, csak közvetve tudja megragadni, addig Suáreznél világosan látható a
Scotus-féle egyediségelv, a haecceitas hatása: „valamennyi létező önmaga által lesz saját egyediségi
elve” (unamquemque entitatem per seipsam esse suae individuationis principium, 5,6,1).

      A létezőt mint létezőt alkotó transzcendentális forma – az essentia – első kettéosztódása az ens
simpliciter infinitum–ens finitum kettőssége (teljességgel végtelen létező–véges létező, 4,1,8). Suárez
szerint ez a megkülönböztetés ugyan magában véve a legvilágosabb, a mi nézőpontunkból azonban
egyáltalán nem az. Az emberi tapasztalathoz közelebb áll az ens a se–ens ab alio (önmagától való–
mástól való) megkülönböztetés, amelyet az ens per essentiam–ens contingens (lényege által létező–
esetlegesen létező), majd az ens per essentiam–ens per participationem (lényege által létező–
részesülés által létező) követ, s végül az ens increatum–ens creatum (teremtetlen létező–teremtett
létező) zár le. Istenben a tökéletesség és a létezés egybeesik – Isten a summa perfectio et totalitas
essendi (a legfőbb tökéletesség és a létezés teljessége, 39, 3, 19) –, mert a végtelen Suáreznél
az infinitas perfectionis omnino indivisibilist jelenti (a teljességgel oszthatatlan tökéletesség
végtelensége, 30,2,25), amely a tota essentiae perfectióban (a lényeg teljes tökéletességében)
alapozódik meg.

      A teremtetlen létező így feltárt ontológiai szerkezete a teremtett individuumokat illetően ismét
saját út keresésére ösztönzi Suárezt. Nem fogadja el a tomista változatot, mely szerint a teremtett
létező lét és lényeg compositio realisa, valóságos összetétele, de a scotusi elgondolás sem tűnik
számára elfogadhatóbbnak, amely szerint lényeg és létezés különbsége csupán modális különbség.
Suárez megoldása szerint a különbség a valóságos, létező lényeg (actualis essentia existens) és ama
valóságos lényeg között, amit a ténylegességben végigvitt létnek hívnak (actualis essentia quam
vocant esse in actu exercito), olyan észbeli különbség, melynek van alapja magában a dologban
(distinctio rationis cum fundamento in re, 31,1,13).

      Az aktuális lényeg már mindent tartalmaz, ami szükséges egy dolog létezéséhez és
aktualitásához – ez az elgondolás majd Kantnak az ontológiai istenérv elleni érvelésében bukkan fel
újra, noha Suárez maga elfogadja Anzelm érvét. A többi istenérv közül elveti azt, amelynek
kiindulópontja a csak mástól származható mozgás, s alapvetően csak azt tartja meg, amely abból
indul ki, hogy „minden, ami lesz, mástól lesz” (omne quod fit ab alio fit).

      Még két okból volt fontos Suárez az újkor szempontjából: a Luis de Molina által intonált jezsuita
és a Domingo Bañez által összefoglalt domonkos álláspont közti közvetítés az egyik, a nemzetközi jog
kialakítása a hagyományos ius gentiumból Vitoria nyomán a másik.

Hogyan működik együtt Isten és a teremtmény, az ember szabad akarati cselekedetében?

Luis de Molina (1535–1600) jezsuita szerzetes a portugáliai Evora egyetemén tanított: Concordia
liberi arbitrii cum gratiae donis, divina praescientia, providentia, praedestinatione et
reprobatione című könyvében (A szabad akarat összhangja a kegyelem adományaival, az isteni előre
tudással, a gondviseléssel, az előre elrendeléssel és a feddéssel, 1589) a következőképp foglal állást
az isteni kegyelem és az emberi szabad akarat együttműködéséről. A hatékony kegyelem, amely az
ember szabad hozzájárulását is magában foglalja, nem különbözik belsőleg a pusztán elégséges
kegyelemtől – attól a kegyelemtől, amely elegendő, hogy az emberi akarat üdvözítő cselekedetre
határozza el magát, amennyiben az akarat hozzájárul és együttműködik vele. Ténylegesen
hatékonnyá azáltal lesz, hogy az akarat ténylegesen hozzájárul, azaz ténylegesen szabadon
együttműködik vele.
A cél ebben az elgondolásban jól láthatóan a szabad akarat megmentése. Abból indul ki, ami a
legközelebb áll hozzánk, vagyis az emberi szabadságból, s ennek előfeltételezésével igyekszik
magyarázni az isteni előretudást. A molinizmussal bizonyos értelemben a reneszánsz általános
humanizmusa kerül be a teológiába.

Ezzel szemben Bañez s a domonkosok fölvetik, hogy Istennek az általános és különös gondviselés
működtetéséhez tévedhetetlenül tudnia kell, hogyan fog reagálni bármely akarat bármely
kegyelemre bármely körülmények között. Hogyan tudhatja mindezt, ha a hatékony kegyelemhez
szükség van az akarat szabad együttműködésére?

A molinista válasz: Isten sajátos fajtájú tudása, a scientia media (köztes tudás) révén.

Bañez szerint azonban ez nem megfelelő válasz. Isten ugyanis minden üdvözítő cselekedet oka, s az ő
tudása és cselekedetei megelőzik az emberi akarat szabad cselekedeteit, s függetlenek tőlük. Molina
– Bañez szerint – a szabad akaratnak rendeli alá az isteni kegyelmet. A hatékony kegyelem belsőleg
kell hogy különbözzék az elégségestől, és saját természete folytán kell hatékonynak lennie. A scientia
media – puszta szó, tartalom nélkül. Isten még a feltételes jövőbeli szabad cselekedeteket is ismeri
előre meghatározó döntései révén, melyek által elhatározza magát a minden emberi cselekedethez
szükséges fizikai „premóció” megadására. Az üdvözítő cselekedet esetében ez a „premóció” a
hatékony kegyelem formáját ölti.

Bañez tehát nem az emberi szabadságból, hanem Istenből mint metafizikai elvből indul ki, miközben
azért a szabad akaratot sem tagadja. Isten minden kontingens létezőt a természetének megfelelő
módon mozgat: a nem szabad cselekvőket szükségszerűen, a szabadokat – amikor szabadként
cselekszenek – szabadon.

A molinisták válasza erre az volt, hogy Bañez csak névleg tartja meg az emberi szabadságot, sőt az is
kétséges, hogy a Bañez-féle elvek alapján el lehet-e hárítani a bűnben való isteni közreműködés
vádját.

     Suárez e vita kapcsán az ellenállhatatlan kegyelem s a szabad akarat együttműködésének
morális-pszichológiai oldalára helyezi a hangsúlyt, a metafizikai aspektust viszont háttérben hagyja.
Augustinusra épít: az aktuális kegyelem azáltal hatékony, hogy az akarat metafizikai konstitúciójához
alkalmazkodik – congruit. A gratia sufficiens (elégséges kegyelem) azáltal lesz gratia efficax (hatékony
kegyelem), hogy jobban alkalmazkodik az ember szabad hozzájárulásához. Hogy mi a jobb
alkalmazkodás, azt Isten a scientia media révén ismeri fel, mellyel előre látja az ember esetleges
jövőbeli cselekedeteit (futurabilia), melyek meghatározott körülmények közt bekövetkeznek. Az
emberi engedelmesség nem passzív, noha nem is feltétlenül aktív a potentia értelmében. Mégis van
az embernek valamiféle capacitasa, hogy az isteni eszközrendszerbe bevonassék, hogy elfogadja vagy
elutasítsa az őt Isten eszközévé emelő isteni erőt.

4.6.3. Petrus Ramus (Pierre de la Ramée, 1515–1572)
Főképp Rudolph Agricola (1443–1485) hatására fejlesztette ki elgondolásait a szabad művészetek s a
tanulás módszerének reformjáról. 1543-ban jelentek meg az Aristotelicae animadeversiones és
a Dialecticae partitiones sive institutiones című művei, melyeket rögtön betiltottak, szerzőjüket pedig
eltiltották a filozófia – azaz a logika s a dialektika – oktatásától. 1545-től klasszikus szerzőket s
matematikát tanított, filozófiai írásait pedig egy barátja, Omar Talon nevén adta ki.

      Ramus a humanista elgondolásnak megfelelően a dialektikát, vagyis a valószínűségi érvelések
retorikához tartozó diszciplínáját kívánta a szabad művészetek alapjává tenni. A dialektikának három
összetevőt tulajdonít, a természetit, a mesterségbeli dialektikát (ars) s a gyakorlást. A „természetes
dialektikával” Isten ruházta fel az embert; a dialektika mestersége az e természetes ész szerinti
tevékenységről szóló tanítás. A gyakorlás pedig a példák alapján való tanulás. Arisztotelésszel és
kommentátoraival szemben azt hangsúlyozza, hogy nem kapcsolták össze módszerüket gyakorlati
példákkal.

     A dialektika mesterségét invencióra (vagyis a megfelelő érvek megtalálására) és judíciumra (az
érvek elrendezésére) osztotta fel. Az érvekre alkalmazandó rendnek két fajtája van, a szillogizmus –
amelynek segítségével az egyes érvek igazságát vagy hamisságát állapítjuk meg –, valamint
a módszer, amely sok érvre alkalmazandó, melyeket beosztás révén rendezünk el. Ramus szerint ez
utóbbi a definitio és divisio platóni módszerének felel meg, s ez az egyedüli lehetőség, hogy az
anyagot az általánostól kiindulva a konkréthoz haladva mutassuk be.

      Hogy Ramus nem volt teljesen Arisztotelész ellen, az mutatja, hogy három szabályát a második
analitikából kölcsönözte: a tételek egyetemesen igazak, a lehető legáltalánosabbak, s lényegileg
igazak kell hogy legyenek.

      Úgy véli, hogy ezt a dialektikát, mely a költészettől a matematikáig mindenhol alkalmazható,
analízis (már lezajlott disputációk követése) és genézis (új disputációk összeállítása) révén kell
gyakorolni.

      1547-ben II. Henrik feloldja számára a filozófiaoktatás tilalmát, s ugyanebben az évben
megjelenik az Institutionum dialecticarum libri II. (a dialektikakönyv második változata), amely
az inventio, dispositio és exercitium szerint tagozódik. 1551-től a retorika és a filozófia professzora a
Collège Royale-ban. 1555-ben adja ki a dialektika végleges változatát. 1562-ben az egyetemi oktatás
alapvető reformjához készít tervezetet: matematika, botanika, anatómia s gyógyszertan tanszékek
létesítését, a héber és a görög nyelv, valamint az államtan oktatását javasolja. 1565-ben s 1566-ban
fizika s metafizika tankönyvet jelentet meg, 1569-ben matematikakönyvet, egyszersmind bírálja e
tárgyak oktatásának korabeli gyakorlatát. Felhívja a figyelmet a mechanika s az optika tudományának
fontosságára, Arisztotelésszel kapcsolatban pedig ő is úgy vélekedik, hogy a kisebb természetfilozófiai
írásai fontosabbak s hasznosabbak, mint a Fizika.

     A metafizikát tulajdonképpen feleslegesnek tartja, hiszen úgy véli, dialektikával helyettesíteni
lehet. A matematikának viszont különösen nagy jelentőséget tulajdonít, egyrészt mint a
természettudományok teoretikus bázisának, másrészt mint a mechanika, asztronómia s
kereskedelem gyakorlati segédeszközének.

     Az asztronómia reformjába nem egyedül fog bele: 1563-tól kezdve bátorítja a csillagász Georg
Joahim Rheticust és az ifjú Tycho Brahét erre a reformra. Célja olyan matematikai asztronómia
megalkotása, mely nem alkalmaz hipotéziseket. Johannes Kepler az 1609-es Astronomia novájában
majd azt fogja állítani, hogy megoldotta ezt a feladatot.

       1570-ben újra Párizsba megy, s 1572-ben mint meggyőződéses kálvinistát a Szent Bertalan-éji
vérengzés harmadnapján meggyilkolják. Halála után, 1576-ban jelenik meg a De religione Christiana
libri IV. (Négy könyv a keresztény vallásról), melyben amellett érvel, hogy a teológiát fel kell venni a
szabad művészetek közé.

       Ramus jelentősége elsősorban két területen látható világosan. Egyrészt egy sajátos,
humanistának nevezhető módszertan kidolgozására való törekvés, másrészt a protestáns
iskolareform előmozdítása révén. Halála után sok tankönyv nevezi magát „ramistának”, de sokan
állítják azt is, hogy Ramus dialektikáját és Melanchthon tanítását egyesítik („philippo-ramisták”). A
16. század végétől kezdve a ramizmus azzal a pedagógiai törekvéssel kapcsolódik össze, hogy minden
tudásterületet diagramokba osztással egyszerűsítsenek, leginkább dichotómiákká. Walter J. Ong
szerint a dialogikus-akusztikus helyett a Ramus-féle metodológia térbeli-vizuális utat kínál a tudás
szerveződése számára. A 17. századi kálvinisták Lullusszal kapcsolták össze gondolatait, s így tartották
nagy pedagógiai tekintélynek.

     Hatása a modern természettudományok kialakulása terén is jelentősnek mondható, hiszen
például Kepler eredetileg az ő asztronómiaideáljának megvalósítására törekedett, Jean Pena (1528–
1558) pedig az ő támogatását élvezve fordította latinra Eukleidész Optikáját s Katoptrikáját.

4.6.4. Philipp Melanchthon (1497–1560)
Eredeti neve Philipp Schwartzerdt. Rokona, a szintén jelentős humanista Johannes Reuchlin (1455–
1522) ajándékozta meg a grecizáló Melanchthon névvel. Heidelbergben szerezte baccalaureusi
fokozatát a skolasztikus via antiqua szerint, majd Tübingenben működött, ahol a via modernával is
megismerkedett (a késő skolasztikus Gabriel Biel közvetítésével). Kidolgozta egy kritikai Arisztotelész-
kiadás tervezetét.

     Általában véve Melanchthonra is jellemző az a kettős besorolás Arisztotelészhez és Platónhoz,
ami többé-kevésbé csaknem minden reneszánsz gondolkodóra igaz: arisztoteliánus, amennyiben
egész életén át írt kommentárokat Arisztotelész műveihez, ám az istenfogalom vagy az individuális
halhatatlanság eszméje nála is Platóntól származik.

      Luther hatására szerezte meg a baccalaureus biblicus címet. A protestáns egyetemi képzési rend
kialakítása során Melanchthon – Lutherhez hasonlóan – nem az általában vett filozófiát ítélte el,
hanem csupán egy meghatározott módozatát: azt, amelyik a metafizikát első filozófiának tekinti
Arisztotelész és latin kommentátorai alapján. Az arisztotelészi morálfilozófiát szintén elvetendőnek
ítélte.

       1521-ben álnéven írt apológiát Luther mellett, melyben e kétféle filozófia elvetését a
következőképp indokolja: a metafizikával szembeni ellenvetése az, hogy az égi titkokat nem szabad
puszta eszünk módszereivel kutatni, az etikát pedig azzal veti el, hogy ellentétben áll Krisztus
evangéliumi tanításával. Az első filozófiaként értelmezett metafizikát egész életében kihagyta a
tudományos diszciplínák curriculumából. Viszont miután rögzítette, hogy a filozófiának alapvetően
nem lehet befolyása arra, hogy miként gondolkodunk a megváltásról, már semmi akadályát sem látta
a filozófiával való foglalkozásnak.

      1520-ban jelent meg a Compendaria dialectices ratio (A dialektika tömör összefoglalása), majd
1547-ben a dialektikáról való kiérlelt elgondolásait tartalmazó mű, az Erotemata dialectices, mely a
reformációhoz kötődő gondolkodók legfontosabb dialektikakönyvévé vált egészen a 17. század
második feléig. A dialektika ennek – s Lullus követelményeinek – megfelelően alaptudomány:
általános módszertan minden tárgyterület számára. Két részből áll: a judíciumhoz tartozó analízisből
s a topikához rendelendő invencióból.

    A judikatív analízis a fogalmak, fogalmi összefüggések, a szillogizmus s más érvelési formák
elemei közti összefüggések megítélése.

     A megismerésnek Melanchthon szerint három bizonyosságkritériuma van: az experientia
universalis (egyetemes tapasztalat), a notitiae naturales (természetes fogalmak), melyek a lumen
naturale (természetes világosság) részét alkotják, s ekként vannak a szellemben; belőlük fejlődnek ki
az egyes tudományok. Az elemek szillogizmuson belüli helyes rendjének ismerete a harmadik
kritérium, amelyre a dialektika révén teszünk szert. Ezek a kritériumok minden tudomány számára
érvényesek a teológia kivételével, amelynek saját kritériuma a kinyilatkoztatásból származik.

      A tudományokban két utat követhetünk: vagy azt mutatjuk meg, hogy meghatározott okokból
sajátos okozatok következnek, vagy az ellenkező irányban haladunk. E két utat Melanchthon a
geometriai bizonyítás két útjával azonosítja, s az egyiket compositiónak vagy szintézisnek, a másikat
pedig resolutiónak vagy analízisnek nevezi.

      Eukleidész elemeinek első, bázeli kiadását 1533-ban kapta meg, ezt követően a Praefatio in
Geometriamban (Előszó a geometriához) beszél a geometriai módszer általános jelentőségéről. Az
1537-ben írott Oratio de studiis veteris philosophiae (Beszéd a régi filozófia tanulmányozásáról)
szerint egyenesen csak a geometriai módon végzett bizonyítás tudományos.

      1549-ban Initia doctrinae physicae (A fizika tanításának alapjai) címmel Melanchthon birtokba
veszi a lutheránus reformáció számára Arisztotelész fizikáját. A természetfilozófiából eltűnik az
ontológiai dimenzió, s lényeges pontokon platonikus hatások érvényesülnek. A természetet
világgépezetként, machina mundiként vagy universa machinaként értelmezi, melyet átfogó kauzális
kapcsolatok uralnak – egészen addig a pontig, amelyen túl ez már veszélyeztetné az isteni s az emberi
szabadságot. A világ alapvetően egy intelligens rendező műve, s ezért az emberi ész által is
megismerhető. Ezt az optimista világ- és természetképet az istenképiség tanára építi Melanchthon.
Olyan metafizikai optimizmus ez, amely Melanchthonnál a platóni Timaiosznak az arisztotelészi
természetfilozófiával összekapcsolódott teremtésmítoszával függ össze, s amelynek – eredetétől
függetlenül is – nagy hatása volt az újkor gondolkodására. A világ egy timaioszi teremtő műve, s a
matematika kulcsot ad megértéséhez.

      Az 1553-as De anima-kommentár a korszak legsikeresebb könyveinek egyike. Lélekfelfogása
teljesen új, szinte függetlenedik az Arisztotelészétől. Kiindulópontja teológiai: az ember az isteni
építész teremtménye, kinek lelkében megtalálhatók a teremtő nyomai. Ez az istenképiség azt jelenti,
hogy az emberi elmében vannak bizonyos alapfogalmak (notitiae), melyek megmutatják, hogyan s
miképp létezik Isten. A metafizikai-természetfilozófiai optimizmus áttevődik a lélektanba is: a
bűnbeesés nem teszi lehetetlenné Isten megismerését a filozófiában. Viszont bármilyen optimista
legyen is Melanchton az ember megismerési képességeit illetően, semmiképp sem szabad
megfeledkezni filozófiájának fentebb említett, „reformátori” alapmeggyőződéséről: a filozófia a
megváltásra vonatkozóan nem nyújthat ismereteket.

      Melanchthon tankönyvei és kommentárjai döntően befolyásolták a formálódó protestáns
egyetemeken a reformált műveltségi elit gondolkodásmódját. Filozófiailag nagy jelentőségű a később
innátizmusnak keresztelt elgondolás arról, hogy Isten léte s attribútumai velünk született
alapfogalmak révén megismerhetők a filozófiában. A vallásfilozófiában Grotiusnál, Herbert of
Cherburynél s a cambridge-i platonistáknál látható Melanchthon bizonyos hatása.

4.7. Természettudományos fejlemények
Ahogyan a humanista mozgalom kezdeteit a 14. században szokás felmutatni, ugyanúgy lehetséges
volna a tudományok gyökeres megváltozásának, az arisztotelészi tudományeszménytől való
elfordulás kezdeteit is már a 14. századtól kezdve „reneszánsz”-ként számon tartani. A reneszánsz
tudományosság kezdeteként mindazonáltal inkább Leonardo da Vincit (1452–1519) szokás
megemlíteni, aki vázlataiban és magánhasználatra szánt feljegyzéseiben számos későbbi tudományos
felfedezést megsejtett, így a vérkeringés elméletét, melyet William Harvey fedezett fel 1615 táján,
vagy a fény hullámelméletét. Ismeretesek vázlatai repülő szerkezetekről, valamint búvárokról, s
anatómiai vázlatai is fontos szerepet játszottak volna az orvostudomány fejlődésében, ha
megjelentette volna őket. Az anatómia terén ezért a legfontosabb reneszánsz fejlemény Andreas
Vesalius (1514–1564) De humani corporis fabrica (Az emberi test felépítése) című művének
megjelenése 1543-ban, amely saját vizsgálódásainak eredményeit rögzítette egy illusztrált atlasz
formájában. A korábbitól alapvetően eltérő orvosi kultúra kezdett kibontakozni, amely nem volt
azonos a korábban Paracelsus és a mágia kapcsán említett új törekvésekkel.

       Már ennyiből is világosan kiderül, hogy a 16. század nemcsak a reformáció és ellenreformáció
kezdődő küzdelmének s nem is csak a szkepticizmus áttörésének a korszaka, hanem legalább ennyire
az alapvető tudományos felfedezéseké is. Mindezekben az új fejleményekben filozófiailag-
módszertanilag az a legfontosabb, amelyet majd Kant is kiemel A tiszta ész kritikája előszavában: a
kutatók nem a véletlenre és puszta testi érzékszerveik tanúságára bízták magukat, hanem előre
megtervezett kísérleteket végeztek előre megalkotott hipotéziseik alátámasztására. 1586-ban Simon
Stevin (1548–1620) már megjelentetett egy írást arról, hogy a szabadesésben lévő testek sebessége
nem függ a testek súlyától, mint ahogyan Arisztotelész állította. Ezen túl még más területeken,
többek közt a matematikában és a hidrosztatikában is alapvető belátásokra jutott. A mágnesesség
lényegével ugyan még nem voltak tisztában, de William Gilbert az 1600-ban megjelentetett De
magnete című írásában már kimutatta a föld mágneses tulajdonságait az iránytű működésének
magyarázata kapcsán. Kopernikusz (1473–1543) már 1514-ben köröztetett kéziratos formában egy
ma Commentariolus (Rövid beszámoló) néven ismeretes művet, amely már tartalmazta az 1543-ban
megjelent főmű, a De revolutionibus orbium caelestium (Az égi pályák forgásáról) alapgondolatát,
hogy ugyanis a világ középpontja a Nap, a Föld pedig kettős mozgást végezve egyrészt egy nap alatt
megfordul saját tengelye körül, másrészt egy év alatt, bolygóként megkerüli a Napot. Ez az alapvető
gondolat nem csupán az Arisztotelész–Ptolemaiosz-féle tudományos nézet helyesbítése volt, hanem
sokkal több ennél. A középkori hagyományoknak megfelelően ugyanis a vallásosság a reneszánsz
korában még semmiképp sem csupán az ember saját, belső ügye, morális jellegű lelkiismereti kérdés
volt, hanem olyan végső világértelmezési keret is, amely szétválaszthatatlanul összefonódott azokkal
a tudományos nézetekkel, amelyek a korban érvényesek voltak, és amelyek a Biblia fundamentális
állításaival összhangba hozhatók voltak, illetve összhangba hozhatók kellett hogy legyenek. Egy
radikálisan új tudományos eredmény ezért nem a tudományos közösség belügye volt, hanem kihívás
mind az illető – természetesen keresztény – tudósok, mind a vallást mint világértelmezési keretet
működtető egyházak képviselői számára, hogy megfelelő rugalmasságról téve tanúbizonyságot
leválasszák a régi, érvénytelenné váló nézetet a megőrzendőnek tartott keretről, s az újat állítsák a
helyébe. Vagy a másik lehetőség az volt – s idővel ez vált mértékadóvá –, hogy egyáltalában
megszüntessék a vallásnak a tudományos eredményeket integráló természetét. Ez azonban roppant
nehéz feladat volt, mert – mint Thomas Kuhn óta már mindenképp kétségtelen – egy gyökeresen új
természettudományos eredmény igazolása s elismertetése több síkon zajló, összetett folyamat, s
ráadásul már az illető tudományos közösségen belül lefolytatott vitákban sem feltétlenül a „tisztán”
tudományos érvek és szempontok a mérvadók. Vagyis messze nem a tudomány mártírjai és egy
javíthatatlanul merev institúció viszonyáról van szó, mikor a modern tudományok és a keresztény
egyházak viszonyát vizsgáljuk. Érdemes megjegyezni, hogy mind Kálvin, mind pedig Luther és
Melanchthon reakciója eleve elítélő volt a Föld forgását állító elmélet kapcsán, míg a katolikus
reakció eleinte visszafogott volt, s csak 1630 táján, a Galilei-per idején merevedett meg.

     A 16. században, és éppen Kopernikusz kapcsán a tudományos közösség jóvoltából felszínre
került egy sajátos igazolási kísérlet, amely részben tekinthető a tudomány feladatáról és
működésmódjáról alkotott, tisztán „tudományelméleti” álláspontnak, de olyasminek is, ami
megelőlegezi a filozófia „kopernikuszinak” nevezett kanti fordulatát. Az 1543-as Kopernikusz-műhöz a
kiadó, Andreas Osiander (1498–1552) váratlanul írt egy új előszót, amelyben megtaláljuk a tudomány
későbbi, ún. „instrumentalista” felfogásának csíráját.
     „Mert a csillagász voltaképpeni hivatása az, hogy az égi mozgások históriáját lelkiismeretes és
pontos megfigyelések alapján összerakja, majd ezt követően megtalálja okaikat vagy – ha az igazi
okokat nem találhatja – az okokra vonatkozó hipotéziseket gondoljon ki és állítson össze, amelyekből
mint alapokból kiindulva ezeket a mozgásokat a geometria törvényei szerint – mind a jövőre, mind a
múltra nézve – helyesen kiszámíthatjuk. [...] Ugyanis nem követelmény, hogy ezek a hipotézisek
igazak vagy akár csak valószínűek legyenek, hanem már az is elég, ha a megfigyelésekkel megegyező
számítást eredményeznek.”

       Feltehetőleg ezek a sorok azért íródtak, hogy megkönnyítsék az új elgondolások beemelését az
egyházi vallásosság köreibe. A tudósok közül a dán származású protestáns Tycho Brahe (1546–
1601) ellenezte ugyan a „hipotézist”, de maga mellé vette a fiatal Johannes Keplert (1571–1630), aki
egyrészt igaznak tekintette a kopernikuszi hipotézist és továbbfejlesztésén dolgozott, másrészt még
több más tekintetben is fontos szerepet játszott a reneszánsz tudományosságon belül. A kopernikuszi
elméletet Prodromus           dissertationum           cosmographicarum         seu         mysterium
cosmographicum (Kozmográfiai értekezések előzetese, avagy kozmográfiai talány, 1596) című
művében vette védelmébe, amely jelentős részben püthagoreus alapú spekulációkra épült a világ
geometrikus tervével kapcsolatosan. Azok a művei, amelyekben már a Brahe mellett s az ő halála
után egymagában végzett kísérletek eredményeire építve a bolygók mozgásának róla elnevezett
három törvényét is megfogalmazza, a következők: Astronomia nova (Új asztronómia, 1609), Epitomé
astronomiae copernicanae (A kopernikuszi asztronómia kivonata, 1618), valamint Harmonicae
mundi (Világharmónia, 1619). Kepler gondolkodásának persze van egy, a mágiához kapcsolódó oldala
is, s részben ez az oka annak, hogy a bolygók mozgásának magyarázatához feltételezett egy „mozgató
lelket” (anima motrix), amit aztán később Newton küszöbölt ki az elméletből. Érdekes viszont, hogy
milyen józan, filozófusi álláspontot foglalt el az 1604-ben feltűnt üstökössel kapcsolatban, amely
általános riadalmat vagy reménykedést váltott ki azokban – például a rózsakeresztes kiáltványok
szerzőjében, Johann Valentin Andreae-ben –, akik a világ folyásának megváltozását bejelentő
előjelnek tekintették azt. Kepler az 1606-ban megjelent De Stella Nova [...] (Az új csillag [...]) című
írásában ehelyett azt vizsgálja, hogy 800 évente visszatér a „lángháromszög”. Sajátos
következtetéseket is levon gondolatmeneteiből: az üstökös egyetlen elképzelhető földi hatása
közvetett: azokat, akik jelnek hiszik, ez a hitük – mely egyébként tévedésen alapul – rávehet bizonyos
cselekedetekre. Másfelől viszont annak a véleményének ad hangot, hogy a világban – az üstököstől
függetlenül – nagy horderejű események mentek végbe, mint például „a római igától való
megszabadulás”, új teológia, jogtudomány, orvoslás (Paracelsusra gondol), új csillagászat
megjelenése. Mindezek akár ösztönzést adhatnak a holdutazás előkészítéséhez is. Ezt a gondolatot az
élete végén, 1634 táján írt Somnium című írásában fejtegette tovább.

     Kepler másik jelentős vizsgálódási területe az optika volt. Dioptrica címen 1611-ben
megjelentetett művében Descartes-ra s kortársaira is nagy hatást gyakorló módon foglalkozott a
lencsék sajátosságaival, a fénytöréssel s a fény leképeződésével a szemfenéken, amiről felismerte,
hogy csak előfeltétele a látásnak, ami voltaképp az agyban történik.

4.7.1. Giordano (eredetileg Filippo) Bruno (1548–1600)

4.7.1. Giordano (eredetileg Filippo) Bruno (1548–1600)
Bruno 1562-ben kezdett tanulni Nápolyban, éspedig antihumanisztikus, filológiaellenes, többé-
kevésbé averroisztikus beállítódásban. Ennek maradandó hatása, hogy mindvégig ellenszenvvel
viseltetett azok iránt, akik – Ramushoz hasonlóan – azzal kísérleteztek, hogy az arisztotelészi logikát
valami mással helyettesítsék. Ez azonban nem akadályozta meg abban, hogy az ars lullianát, a Lullus
törekvéseire építő kombinatorikát, valamint az ars memoriae-t, az emlékezés művészetét
tanulmányozza, s bizonyos mértékig össze is kapcsolja egymással.

     Minden bizonnyal már az első időszakban megismerte az élete egy részét Nápolyban töltő Juan
de Valdés (1509–1541) nézeteire épülő valdens eretnekek antitrinitárius nézeteit is.

      Belépvén a nápolyi San Domenico Maggiore domonkos kolostorba az averroistáknak,
Aphrodisziászi Alexandrosz követőinek, valamint Ficinónak műveiben mélyedt el. De megismerkedett
Cusanus nézeteivel és Kopernikusz De revolutionibus orbium coelestiumával is. Bekapcsolódott a
Della Porta mágiáról szóló, illetve Telesio empirisztikus irányultságú írásairól folytatott vitákba.

     1576 az a döntő év, amikor először kerül összetűzésbe az egyházi hatóságokkal: kétellyel illeti a
Szentháromságot. Erről Rómában kell számot adnia, ám onnan végül is elmenekül, amivel 15 éves,
kényszerű peregrinatio veszi kezdetét.

     Ezzel párhuzamosan egyre inkább kialakul saját, eredeti filozófiai gondolkodása, melyet
nagyobbrészt az arisztotelészi kozmosztól való elfordulás, ugyanakkor pedig vonzódás fémjelez
egyfajta materializmushoz, ám ugyanakkor Platónhoz s a költészethez is.

      1576–78-ban ismerkedik meg a matematikai-kabbalisztikus mágiával Agrippa von Nettesheim
művein keresztül. 1579-ben rövid ideig Genfben tartózkodik, sőt a kálvinizmusra is áttér, noha fő
tételeit, köztük a hit általi megigazulást egész életében tagadja. 1582-ig viszont már a katolikus
Toulouse-ban ad elő Arisztotelész lélekfilozófiai írásairól s más műveiről. Ekkoriban születik meg az
első írás az ars lullianáról is: az emlékezés és a feltalálás művészete nem azonosak, ám van kapcsolat
köztük, aminek alapján kidolgozza saját, kombinatorikus mnemotechnikáját, amely később bizonyos
megélhetési forrást is jelentett számára. 1583-ig Párizsban tartózkodik: harminc előadást hirdet meg
a Sorbonne-on harminc isteni attribútumról Aquinói Tamás Summa Theologiae-jének első részét – De
Deo uno (Az egy Isten) – véve alapul. A későbbi, hasonló témájú zürichi előadások hallgatói jegyzetei
alapján valószínűsíthető, hogy hagyományos, a létező fogalmának megragadására irányuló
arisztotelészi-tomista metafizikáról volt szó. Részben a mnemotechnika révén érintkezésbe került
toleráns udvari körökkel is, amelyek tagjai messzemenően támogatták törekvéseit. 1582-ben jelent
meg első, fennmaradt könyve – De umbris idearum (Az ideák árnyai), melynek függeléke egy ars
memoriae –, amelyet III. Henriknek ajánl. Megírja gondolatai első rendszeres összefoglalásait is,
a Cantus circaeust (Kirkéi ének, voltaképp egy rövidebb ars memoriae), a Gyertyamártó című
komédiát és a De compendiosa architectura et complemento artis Lulliit (Lullus művészetének
összefogott bemutatása és kiegészítése), amely a lullusi Ars magna kifejtése s kommentárja (1587-
ben majd bővebben s rendezettebben írja meg ugyanezt a művet De lampade combinatoria
Lulliana [A lullusi kombinatorika megvilágítása] címmel). 1591-ben Frankfurtban jelenik meg a De
imaginum compositione (A képek felépítése), mely a reneszánsz dialektika részét alkotó ars
inveniendi általános kifejtése.

      Bruno célja a lulliánus kombinatorikával egy olyan ars generalis elérése, amely a lét s
gondolkodás találkozási pontját ragadja meg, megteremti a noétikus s kozmologikus alapelvek
egymásba alakításának lehetőségét, s a valóságos és ideai létet átfogva egyszerre ontológia és
ismeretelmélet – nem egészen száz esztendővel később Leibniz épít majd ki egy több szempontból is
ezzel rokon rendszert. Ez ars generalis tekintetében, mely elemi tudásfogalmaktól igyekszik
kombinációjuk révén eljutni végtelen sok variációhoz, az első művek közül a De umbris a
legjelentősebb. Az ellentétek egybeesésének cusanusi elvét összefüggésbe hozza Anaxagorasz omnia
in omnibusával (minden mindenben). A metafizikát, fizikát s logikát analóg módon értelmezve három
világ    elméletéhez       jutunk,    melyek   a metaphysicus/ősképi,      a physicus/természeti  s
a rationalis/umbratilis világ. Ez utóbbi semmiképp sem válik irreálissá attól, hogy árnyképszerűnek
neveztetik. Bruno Plótinoszra hivatkozik, újplatonikus keretet konstruál az egy egyetemes létről való
beszéd számára, melynek csupán egy teste, egy rendje, egy elve, egy célja van. Az ideák világa nem
különül el a természeti világtól, hanem a benne lezajló változásokat megalapozó, állandóként
megmaradó szerkezet.

      1583–84-ben alakul ki Bruno filozófiájának végső alakja, amelynek már része a teljes
bizonyossággal elfogadott kopernikuszi tan is. Az 1583-as Sigillum sigillorum (Pecsétek pecsétje) a
korábbi monisztikus elgondolást a megismerés területén alkalmazza: a lélek tehetségei egy valóság
fokozatai, melyet – Plótinosszal ellentétben – immanensnek tekint. Ebben az időszakban formálódik
ki az a természetfilozófia, amely a londoni nagy dialógusokban nyer megfogalmazást: ami eddig a
metafizika és a megismerésre való reflexió szintjén maradt, ettől kezdve a tényleges univerzum
struktúráját lesz hivatva feltárni, s ez vezet el Kopernikusz elgondolásának részben elfogadásához,
részben továbbgondolásához.

      1583 áprilisában megy Angliába. Londonban két év alatt születnek meg a fő dialógusok. 1584-
ben A hamvazószerdai lakoma, Az okról, elvről és egyről, A végtelenről, a világegyetemről és a
világokról és A diadalmas állat elűzése, 1585-ben pedig A Pegazusló kabalája s a De gl’heroici
furori (A heroikus szenvedélyek). Monisztikus, antiarisztoteliánus ontológia és kozmológia
kapcsolódik össze ezekben az írásokban egyfajta „polgári vallás” gondolatával.

      1585-ben ismét Párizsban találjuk, 1586-ban megírja a Centum et viginti articuli de natura et
mundo adversus Peripateticost (120 tézis a természetről és a világról a peripatetikusok ellen) egy vita
céljából. 1586 júniusában már Marburgban, majd Wittenbergben találkozunk vele, ahol
Arisztotelészről tart előadást. 1588-ban kilenc hónapot tölt Prágában, majd 1589-ben Tübingen
érintésével Helmstedtbe megy a Julius Welf herceg alapította Academia Juliába. 1590 áprilisáig
marad itt, ez idő tájt a mágiával foglalkozik. Az ebből a foglalatoskodásból származó írások a De
magia, Theses de magia, De rerum principiis et elementis et causis (A dolgok alapelvei, elemei és
okai), De vinculis in genere (Az összekötő kapcsok általában véve), Medicina Lulliana, De magia
mathematica. 1590 júniusában Frankfurtban dolgozik a majd 1591-ben megjelenendő latin nyelvű
filozófiai írásain, melyek költemények és prózában írt kommentárok: De triplici minimo et mensura (A
hármas minimum és a mérték), De monade, numero et figura (A monász, a szám és az alakzat), De
innumerabilibus, immenso et infigurabili (A megszámlálhatatlanok, a felmérhetetlen és
ábrázolhatatlan). Ebben az évben tartja meg a már említett zürichi előadásokat Summa terminorum
metaphysicorum (Metafizikai terminusok összefoglalása) címmel.

      Az érett Bruno számára, aki a metafizikai-ismeretfilozófiai elgondolásokat a természet filozófiai
értelmezésére is kiterjeszti, az arisztotelészi–ptolemaioszi rendszer végképp elfogadhatatlan.
Egyrészt védelmébe veszi a kopernikuszi, heliocentrikus rendszert, ám nem fiktív hipotézisként, mint
ahogyan Osiander s követői javasolták, hanem mint fizikai realitással bíró elméletet.
A Hamvazószerdai lakodalomban Osiandert „tudatlan és nagyképű szamárnak” nevezi,
Kopernikuszról pedig azt írja, hogy nemcsak a De revolutionibus eredeti, III. Pál pápához írt
ajánlásában tesz hitet elmélete fizikai realitása mellett, hanem az első könyvben bizonyítja is ezt. Az
„istenek hajnalhasadásnak rendelték, hogy előtte járjon a régi és igazi filozófia felvirradásának, mely
annyi század óta el volt temetve a vak, gonosz, konok, irigy tudatlanság sötét barlangjaiban”
(Giordano Bruno válogatott dialógusai, 42).

      Igazán úttörő gondolata, a „régi és igazi filozófia”, azonban már tovább is megy ennél: tagadja
az állócsillagok szférájának létezését, ami egyet jelent azzal, hogy a brunói világegyetem a végtelenbe
tágul: a középpontba a végtelenül hatékony végtelen ok kerül, amely végtelen hatóerejét egy
egységes, középpont nélküli univerzumban fejti ki, homogén térbeli és materiális struktúrával, melyet
végtelen számú bolygórendszer, azaz világ népesít be: „[F]elfedezzük a végtelen oknak végtelen
következményét, a végtelen erő igazi és élő nyomdokát [...]” (46). Ebben a homogén univerzumban
természetesen már nem léteznek az arisztotelészi fizika „természetes helyei”, sem az a különleges
anyag, a „kvintesszencia”, melyből a hagyomány szerint az égitestek épülnének fel. Nincsenek
természetes mozgások, s nincs különbség földi s égi világ közt. A tengelye körül forgó Föld éppen
olyan, mint bármely másik égitest. Istent pedig nem messze tőlünk kell keresni, mert „közel, sőt
bennünk van, még inkább bennünk, mint amennyire mi vagyunk önmagunkban; s a többi világok
lakóinak sem nálunk kell hogy őt keressék, mert közel hozzájuk s bennük van ő, tekintettel arra, hogy
a Hold éppúgy van a mi egünkön, mint ahogy mi vagyunk a Holdnak egén” (46). Az a panteisztikus
elgondolás körvonalazódik itt, amely majd Spinozában és Schellingben fogja megtalálni eredeti
követőit.

      Bruno nyilvánvalóan az atomizmus felé hajlik: a párizsi tézisek szerint természet ellen való
volna, ha minden földrészecske a középpont felé tartana, azaz egy sem keringene a földgömb körül.
Ezzel egybehangzón beszél Bruno a Hamvazószerdai lakomában s a Végtelenről című írásban arról,
hogy semmilyen elvi akadálya nincs annak, hogy az égitestek anyaga szétszóródjék, noha
gyakorlatilag teljességgel lehetséges, hogy külső és belső kényszerítő okok hatására ténylegesen nem
szóródnak szét. Addig maradnak fenn, ameddig a belőlük kiáradó részecskéket pótolják a beáramlók.

      Mindezzel együtt a keletkezés és pusztulás arisztotelészi fogalma is eltűnik Brunónál: valójában
semmi sem pusztul el, ellenben minden folyamatos változásban van. Az okról, az elvről és
egyről szerint e végtelen változás mögött egy, örök, végtelen szubsztancia rejlik, amelynek hatására
az anyag különböző összetételekben jelenik meg újra és újra: az általános fizikai hatóok az egyetemes
értelem, a világiélek, amely – éppúgy, mint az anyag, melyen kifejti hatását – egy. Az anima
mundi minden forma egyetlen forrása.

      A Végtelenről a Hamvazószerdai lakomában vázolt kozmológiát adja elő értekező formában. A
késő középkori nominalizmus elgondolásával szemben Bruno amellett érvel, hogy a potentia
ordinata és potentia absoluta közti megkülönböztetés tarthatatlan: ha tagadjuk a végtelen hatást,
tagadjuk a végtelen hatóképességet is. Sok más elgondolás mellett ez is megelőlegezi Spinoza
elgondolását az istentermészet hatóerejéről. S ha egyszer csak változás van, s a hatóerő mindig ki is
fejti hatását, végső soron teremtésről sem beszélhetünk: a világegyetem létrehozhatatlan,
elpusztíthatatlan, s a maga egészében mozdulatlan. Csak az egyes égitestek jöhetnek létre s
pusztulhatnak el, de nem az egész univerzum, ami végtelen szubsztancia. Nem nagyon van hely egy
személyes, teremtő isten számára. Ami pedig magát a vallásosságot illeti, a két utolsó londoni
dialógus, A diadalmas állat elűzése és A Pegazusló kabalája igen sajátságos módon mutatják be
Bruno vonatkozó nézeteit. A Diadalmas állat a római pantheon megöregedett istenalakjairól szőtt
ellenmitológiában érvel egy olyan filozofikus vallás mellett, amely a köz javát tartja szem előtt, az
erősek nem nyomják el a gyengébbeket, nincsenek zsarnokok, inkább köztársaságok, az erőszak nem
nyomja el az észt, egyszóval: ahol a gazdagok segítik a szegényeket, támogatják „a közösség javát
szolgáló hasznos és szükséges erényeket és törekvéseket” (196). Az ókori Róma népe áll példaként az
olvasó előtt, ellenpéldaként pedig a reformáció vallásai, melyeken hosszú oldalakon keresztül kéri
számon a köz érdekében végzett munkát, felróva nekik, hogy természetüket megtagadni késztetik az
embereket, ami végső soron a színlelés uralmához vezet (199). Ahogyan a Hamvazószerdai lakoma a
Nolai filozófiájában az ősi bölcsesség megújulását ünnepelte, úgy ebben a dialógusban a mágia s „az
egyiptomiak mágikus, isteni vallása” kerül előtérbe: hisz végül is nem új s új istenek jelennek meg a
történelem folyamán, hanem egyazon istenség, isteni erő, isteni mivolt hat át minden egyes dolgot, s
ennek tudata az egyiptomi vallásban jelent meg a legtisztább formában.
    A Kabala a szent szamárságról értekezve Bruno számára elfogadhatatlan filozófiai tanítások és
dogmatizáló vallások dicséretét adja.

      Frankfurtból Bruno Giovanni Mocenigo meghívására Velencébe ment, ahol aztán az inkvizíció
fogságába került. Hosszú, hét esztendőn át tartó per végén – ultimi barbarorum – a római Campo dei
Fiorin máglyán, ruhátlanul elégették. Hozzáférhető könyveit és iratait a Szent Péter tér lépcsőinél
égették el.

4.8. Reneszánsz jog- és politikai filozófia
Természetesen a politikai gondolkodás reneszánszának is vannak 14. századi előzményei, melyeket a
tudományos előzményekhez hasonlóan most csak megemlítünk. A ferencesek szegénységről alkotott
elképzelései körül kirobbant politikai-filozófiai vitában Ockham és Padovai Marsilius (Defensor pacis –
A béke védelmezője –, 1324) képviseltek jellegzetesen „laikus” álláspontot, melynek alapja az az
elgondolás, hogy az állam organikus egység, amely akkor egészséges, ha egységét egyetlen hatalom
uralma szavatolja. Ez az egységes hatalom pedig a világi uralkodó kezében kell hogy összpontosuljon,
amellyel szemben az egyház hatalmi aspirációi a betegség, a békétlenség tüneteit jelentik.
Ugyanakkor kétségtelen, hogy az egyházi hatalomnak a világi alá rendelésével megvalósítandó
abszolutista állam nem volt a középkori gondolkodók javaslatai között, s ennyiben ennek a
képződménynek megjelenése a történelemben s a politikai gondolkodók műveiben jellegzetesen
újkori fejlemény. Ez azonban nem jelentette azt, hogy az újkori gondolkodók jellegzetesen a királyok
abszolút hatalmának feltétlen hívei lettek volna. Inkább azt tükrözi, hogy az uralkodói hatalom
korlátozásának, illetve megosztásának középkori, az egyház világi hatalmára épülő módozata helyett
tisztán világi módokat igyekeztek találni. Az egyik ilyen újkori módozat a természetjog – középkori
eredetű – gondolatának újszerű alkalmazása, amelynek alapja az az elgondolás, hogy a természet
törvényei alapvetően a szuverént is kötelezik, s bizonyos természetes jogok alapvetően megilletik az
alattvalókat, illetve polgárokat. A reformációval az a kérdés is felmerült, hogy miként viszonyulnak az
új felekezetek képviselői a politikai hatalomhoz. Általánosságban azt lehet mondani, hogy a
lutheránusok inkább hajlottak a világi felsőbbség hatalmának elismerésére, mint a kálvinisták, akik –
Kálvin genfi uralmának időszakát leszámítva – jobbára más vallású uralkodók alatt éltek.

4.8.1. Niccolò Machiavelli (1469–1527)

4.8.2. Thomas More (1478–1535)

4.8.3. Jean Bodin (1530–1596)

4.8.4. Richard Hooker (1553–1600)

4.8.5. Tommaso Campanella (1568–1639)

4.8.6. Johannes Althusius (1557–1638)

4.8.1. Niccolò Machiavelli (1469–1527)
Sokféle tevékenysége közül a politikai gondolkodói tette őt igazán nevezetessé. Másokkal
ellentétben, akik ideális államokat alkottak ideális törvényekkel ideális polgárok számára, Machiavelli
nagy súlyt helyezett arra, hogy nem egy elképzelt államot igyekszik megreformálni, hanem a
valóságos államok sajátosságait írja le és valóságos államok vezetői számára ad tanácsokat.
      A valóságos világbeli emberek legfőbb sajátossága a politikus szempontjából az, hogy
alapvetően nem nagyon jók: „Az emberekről ugyanis általában elmondhatjuk, hogy hálátlanok,
ingatagok, színlelők; a veszélytől visszarettennek, harácsolásra hajlamosak;” (A fejedelem, 17. fej.),
„az emberek csak kényszerből cselekszenek jót” (Beszélgetések, I, 3). Az uralkodó sem képez kivételt
e tekintetben: általában hasznos, ha morálisan jó tulajdonságok hordozójának mutatkozik, de ez nem
feltétlenül kell hogy azt jelentse, hogy ténylegesen is legyen jó. A hatalom, amelyet megszerzett és
sikeresen megtart, mindenképpen legitimálja az ennek eléréséhez alkalmazott eszközeit: „Győzzön
tehát a fejedelem, és tartsa fenn hatalmát, s eszközeit tiszteletre méltónak fogják ítélni, és mindenki
csak dicsérni fogja; mert a tömeg csak a látszat s az eredmények után megy.” (A fejedelem, 18. fej.). A
politikacsinálás alanyai nyíltan, irányítói titokban rosszak, a hagyományos keresztény etika nem
alkalmazható a politikában – Savonarola rövid firenzei uralmából ezt mindenképp megtanulta. A
vallás a politika eszközévé válik, az egyházzal szembeni attitűdje alapján pedig van, aki
„protoprotestánsnak” tekinti (H. Münkler).

      Az általában Il principe, azaz A fejedelem címen ismert – eredetileg De principatibus című – mű
arról szól, mit tegyen a fejedelem, aki nem választás vagy öröklés révén jutott hatalomhoz, hanem
vagy saját virtusa, vagy a fortuna – azaz külső körülmények hatására –, vagy gyalázat árán. Ez
tulajdonképpen nem egy különlegesen cinikus politikafilozófiai téma, hiszen nem Machiavelli az első,
aki ezt a lehetőséget szóba hozza (lásd például Arisztotelész Politikáját, 1313a 34 skk.). Machiavelli
alapvetően azáltal vált egy sajátos módon nyilvánosan elítélt, titokban pedig gyakorolt politizálási
mód megtestesítőjévé, hogy az ily módon hatalomra került fejedelemnek adott tanácsait a kortársak
s az utókor többsége egyetemes érvényű kijelentéseknek, az általános politizálás szabályainak
tekintette.

      Machiavelli mindenesetre a hatalom birtokosa számára legfontosabb feladatnak a saját
hadsereg megszervezését tartja úgy, hogy e hadsereg tagjai az uralkodó saját alárendeltjei legyenek.
A politikai rend ugyanis Machiavelli elgondolása szerint alapvetően függ a katonaitól: „És mert
elképzelhetetlen, hogy jó törvényeket találjunk ott, ahol nincs jó haderő, ahol pedig jó a hadsereg,
szükségszerűen a törvények is jók: ezért [...] csak a haderőkről fogok szólni” ( A fejedelem, 12. fej.). Jó
haderő az, amelyik nem mások parancsnoksága alatt áll, és semmiképpen sem zsoldos sereg.
Ugyanakkor fontos az is, hogy ne legyen hivatásos hadsereg; sőt a katonákat kifejezetten mindenfajta
foglalkozást űző emberekből kell verbuválni, akiknek meg is kell maradniuk foglalkozásuknál.

      Az erős, polgárokból álló hadseregnek vannak persze nem feltétlenül kívánatos politikai
következményei is, mert a népnek esetleg nem lehet majd mindent megparancsolni, vagyis nem lesz
oly könnyen uralható (A háború művészete: I. könyv), s az uralkodó nem lesz képes tetszése szerint
manipulálni a népet (Beszélgetések, I, 6). Ha viszont le akarja őket fegyverezni, saját uralmát fogja
veszélyeztetni. A nép azt kívánja, hogy a hatalmasok ne nyomják el, a hatalmasok viszont a nép
elnyomására törekednek. Machivelli szerint legalább annyira fontos az első, mint a második törekvés
tiszteletben tartása. Ha elnyomják vagy elmulasztják felfegyverezni a népet, annak rövid uralom lesz
a következménye. A nép morálisan a fejedelem fölött áll, s alkalmas a szabadság védelmére is
(Beszélgetések, I, 5).

      Machiavelli szerint a nép uralma magasabb rendű, mint a fejedelemé: „a nép bölcsebb,
állhatatosabb, biztosabb ítéletű, mint bármely uralkodó. Nem minden ok nélkül mondják, hogy a nép
szava Isten szava [...]. A népet sohasem lehet rávenni, hogy romlott erkölcsű, becstelen személyt
emeljen méltóságra, [...] a nép uralma jobb a fejedelem hatalmánál (Beszélgetések, I, 58). Fortuna
nagy hatalmának szeszélyeihez és forgandóságához a köztársaság jobban tud alkalmazkodni, mint a
fejedelemség.
     Van tehát Machiavelliben bizonyos fajta bizakodás a köztársasági kormányzat iránt,
bármennyire általános érvényűnek tartja is antropológiai kiindulópontját az emberi természet rossz
hajlandóságairól. Egy másik állandó vonása gondolkodásának, hogy Itália egyesítése folyamatosan a
szeme előtt lebegett. Machiavelli elgondolásaival tökéletesen ellentétes következtetésekre jut
nagyjából megegyező premisszákból kortársa, Francesco Guicciardini (1483–1540), aki élete utolsó
éveiben írott Storia d’Italia (Itália története) című munkájával az újkori történetírás egyik
megalapítójának tekinthető. Az 1530-ban befejezett Considerationi intorno di discorsi del
Machiavelli című művében feladja az egyesítés reményét, a köztársaság helyett pedig a törvények
uralmára épülő arisztokráciát tartja a legalkalmasabb kormányformának.

4.8.2. Thomas More (1478–1535)
Egészen más típusú politikai gondolkodó volt Machiavelli kortársa, Morus Tamás akit éppenséggel
morális szilárdsága okán fejeztetett le VIII. Henrik, amiért nem volt hajlandó elismerni őt Anglia
egyházfőjének. 1516-ban jelent meg a legjobb köztársasági államalakulatról és a neki otthont adó,
újonnan felfedezett, hasonnevű szigetről szóló Utópiája (De optimo reipublicae statu deque nova
insula Utopia). E műben komoly kritikával illeti korának a feudális jellegű, a földművelő társadalom
viszonyait tönkretevő fejleményeit, mint a földek elkerítését, a juhtenyésztés elterjesztését, amely
elsősorban a gyapjúval kereskedő, kis számú gazdag ember további gazdagodását segíti elő, valamint
az ily módon elszegényített nagyszámú parasztember kétségbeesésből s nélkülözésből elkövetett
bűnei ellen hozott kegyetlen törvényeket. A kormány is helytelenül cselekszik, mert hódító háborúkat
folytat, s ezek nyomán további adók kivetésére kényszerül, ami viszont óhatatlanul újabb
kizsákmányolás előidézője lesz. Ennek ellensúlyozásaképp More Seholsincs sziget képét vázolja fel. E
sziget lakói szabadokból s szolgákból állnak, a szolgák pedig vagy hadifoglyok, vagy büntetésből
végzik a nehezebb munkákat – hiszen alapvetően mindenki dolgozik, ám csak napi hat órát, hogy
maradjon idő a kultúrára s a tudományra is. A szabadok közt ismét van némi különbség, mert noha
More a korabeli viszonyokhoz képest meglepően toleránsra festi kormányzatát, azok, akik nem
fogadják el Isten létét s azokat az alapvető igazságokat, melyeket a természetes vallás tanít
számunkra, nem viselhetnek tisztségeket Utópiában.

       Ezen kivételekkel More állama mindenki biztonságát tartja szem előtt, s ebből fakadóan mi sem
áll tőle távolabb, mint a morál s a politika kettéválasztása.

4.8.3. Jean Bodin (1530–1596)
A toulouse-i egyetemen tanult jogot, s munkássága középpontjában a szuverenitás fogalmának
kidolgozása állt. Az 1566-ban megjelent Methodus ad facilem historiarum cognitionem (Módszer a
történelem megértésének megkönnyítésére) című írás sem önmagában véve a történettudományok
módszertana kíván lenni, hanem elsősorban az emberi cselekedetekről s az őket irányító szabályokról
kíván értekezni, amelyeket másfelől az államok kormányformáinak vizsgálatából lehet
kikövetkeztetni. Ám Bodin nagy hangsúlyt helyez az egyes népek szokásaira, az államok
kialakulásának, fejlődésének, majd hanyatlásának vizsgálatára is. Bizonyos ciklikusságot vél e
tekintetben felfedezni, melynek működésében nagy szerepet tulajdonít a szóban forgó népek
fiziológiai felépítésének, lakhelyük földrajzi fekvésének s hasonló természeti körülményeknek.
Bizonyos mértékig az égitesteket is befolyásoló tényezőnek tekinti.

      A szuverenitás fogalmával foglalkozik már a Methodus hatodik fejezete is, de bővebben
tárgyalja azt Az államról címen 1576-ban megjelent mű. E mű szerint a társadalom természetes
alapja a család, ám a kifejezés antik római értelmében: a szolgák is hozzátartoznak, tehát alapja
inkább a paterfamilias által összefogott tulajdon, semmint egyszerűen a vérségi kötelék. Az állam
ennyiben származtatott társadalom, ám ez semmiképp sem jelenti azt, hogy a családfő hatalma
alapozza meg a szuverén hatalmát, vagy hogy akár csak ugyanolyan jellegű volna. Voltaképp épp
ellenkezőleg: a család alapját jelentő tulajdon egyike azoknak a természeti jogoknak, melyeket Bodin
kivesz a szuverén hatóköréből. Ennyiben tagadhatatlanul van bizonyos feszültség Bodin
szuverenitáselméletének alapzatában. Ugyanakkor egyetlen állam sem létezhet szuverenitás nélkül,
ami definíció szerint „a polgárok és alattvalók feletti, törvénytől nem korlátozott legfőbb hatalom”.
Jogkörébe tartozik a hivatalviselők kinevezése, törvényhozás, hadviselés, élet és halál fölötti uralom.
Az viszont, hogy ez az így meghatározott és körülírt szuverenitás végső soron miből származik, kissé
homályban marad: pontosabban lehet tudni, hogy miből nem származik: nem a családfőszerű
tulajdonból s nem is a fizikai-katonai erőből, amellyel esetleg meghódította a területét.

     Ez a szuverenitás nem osztható meg, habár egyes funkciók delegálhatók alacsonyabb fokú
szervezeteknek. Nincs ugyan alávetve a törvénynek, de bizonyos isteni és természeti törvények kötik,
mint például a tulajdonhoz való, imént említett jog – ami egyszersmind élesen meg is különbözteti
Bodin elgondolását More-étól. Ezért külön problémát okoz számára az adózás, mint valami, ami az
állam beavatkozását jelenti a tulajdoni viszonyokba.

       Bodin legnépszerűbb könyve a De la démonomanie des sorciers/De magorum daemonomia
libri IV. (A boszorkányok/varázslók démoni praktikái) című 1581-es mű volt. Ugyancsak jellemző
gondolatvilágának összetettségére, hogy a Colloquium Heptaplomeres de rerum sublimium arcanis
abditis (Hét napi beszélgetés a legmélyebb dolgok legrejtettebb titkairól) vagy csakugyan az ő 1588-
ban írott műve, vagy legalábbis szerzősége annyira hihető, hogy igazán csak az utóbbi időben tettek
kísérletet annak jól argumentált bizonyítására, hogy mégsem ő a szerző. Ez utóbbi mű hét, különböző
vallású szereplőt beszéltet egymással békésen a vallások különböző kérdéseiről, amikor a valóságban
e vallások viszonya minden volt, csak békés nem – akár Bodin írta 1588-ban, akár valaki más a 17.
század első felében. A deista beszélgetőpartnernél még az a lehetőség is fölmerül, hogy az üdvösség
eléréséhez nincs szükség a kinyilatkoztatásra, mert a vallás tartalma levezethető az észből s a
természettörvényekből.

4.8.4. Richard Hooker (1553–1600)
Hooker már a reformáció angliai bevezetése utáni társadalom problémáihoz kapcsolódott, Locke
egyszerűen csak „az éles eszű Hooker”-ként (judicious Hooker) emlegeti. Alapműve az Of the Laws of
Ecclesiastical Politie (Az egyházi politika törvényei), melynek első négy könyve 1594-ben, az ötödik
1597-ben, a további négy pedig halála után jelent meg. A mű fő célja a katolikusok és a puritánok
közti „középút” (via media) megtalálása s bemutatása egyfajta középkori eredetű törvényhierarchia
segítségével. Aquinói Tamáshoz hasonlóan a legmagasabb szintű törvénynek azt az „örök törvényt”
tekinti, melyet Isten saját maga számára állított fel cselekvése mércéjéül. Ettől különbözik a
természeti törvény, melynek két alapvető fajtája van: az egyik a nem szabad („természeti”)
cselekvőkre vonatkozik, a másik az ésszel bíró, szabad emberi cselekvőkre. Az ész által adott
cselekvési szabályok nyilvánvalóak mindenki előtt, amiből a – majdan Locke által elvetendő –
kritérium adódik, hogy az emberiség egyetemes egyetértése a végső soron Istentől, a természet
alkotójától származó, bizonyos, morális törvény jele.

     Míg a természet törvénye független az egyes államoktól, addig a törvények harmadik fokozata,
a pozitív jog akkor jön létre, mikor a társult emberek kormányzatot hoznak létre. A társulás
olyasvalami, amire az emberek természettől hajlanak. Ennek biztosítására való a kormányzat, amely
pedig a maga részéről ismét nem működhetne törvények nélkül. Viszont a – közjó érdekét szem előtt
tartó – pozitív törvények a köz egyetértésén kell hogy nyugodjanak. Ha az uralkodó a
törvényhozáskor ezt nem veszi figyelembe, zsarnok lesz. Hooker tehát elengedhetetlennek tartja
valamiféle közképviseleti testületek felállítását. Ugyanakkor nem szükséges, hogy mindenki saját
személyében beleegyezzen a rá vonatkozó valamennyi törvénybe, hiszen egy történelmi közösség
tagja mindenki, melynek korábban meghozott döntései a később élőkre is vonatkoznak.

     Hooker nyilvánvalóan nem az abszolút királyi felségjogok teoretikusa, még ha ebből nem is
lehet arra következtetni, hogy a lázadás teoretikusa volt: végül is azt az álláspontot foglalta el, hogy
mivel valamennyi angol ember keresztény, ezért valamennyiüknek el kell ismerniük az angol nemzeti
egyházat, melynek feje a király.

      Ezen a ponton érdemes visszatérni röviden a korábban már tárgyalt Suárezhez, akinek
jogfilozófiájában is fontos szerepe van az emberi szabadságnak s méltóságnak. A Tractatus de legibus
et deo legislatore című írásban (Értekezés a törvényekről és a törvényhozó Istenről, 1612)
megkülönbözteti a just a lextől, a szubjektív jogot az objektív szabálytól. Annyiban világosan a
középkori hagyományhoz nyúl vissza, hogy szerinte Isten a legfőbb törvényhozó minden ember s
minden nemzet számára. A lex aeterna a teremtmények szempontjából ius naturale, melynek alapja
Isten ésszerű törvényhozása és a teremtés rendje, amely mellett elkötelezte magát – hogy tudniillik
jóra s rosszra képes alattvalókat teremt, megadva nekik a recta ratiót, amelyben megtalálják a jó és
rossz megkülönböztetésének formális elveit.

     Az ember természettől szabad, ám önmegvalósításához közösség kell, vagyis tekintélyek révén
korlátozni kell szabadságát. A nép a hatalom hordozója, maga választja meg uralmi formáját, s adott
esetben ellenállhat uralkodójának. A pozitív jog a természetjog konkretizálása kell hogy legyen. A
római joggal szemben, ahol a ius gentium a természetjog s a pozitív jog közt helyezkedik el (jus intra
gentes), Suáreznél ius inter gentes lesz, ami nem a természet lényegéből, hanem az érintkezési
módok alakulásából fakad – vagyis szerződéseken alapuló szokásjog, változtatható emberi jog, amely
a nemzetek egymás közti ügyleteit szabályozza a kereskedés, a küldöttekkel való bánásmód
meghatározása, a hadviselés stb. terén. A protestáns természetjog-tanra – kivált Grotiusra –
gyakorolt hatása révén – Vitoria mellett – Suárez az, aki a régi népjogot továbbfejlesztette
nemzetközi joggá.

4.8.5. Tommaso Campanella (1568–1639)
Campanellát azért helyezzük a reneszánsz politikai gondolkodók közé, mert a magyar olvasók
körében elsősorban utópikus írása, A Napállam vagy Napváros (La città del Sole) révén ismert. A
reálpolitikában Campanella meglehetősen konzervatív beállítottságú volt: egyetemes monarchiára
törekedett, melynek feje világi részről a spanyol uralkodó, egyházi részről pedig a pápa kellene hogy
legyen. Részben eretnekség, részben politikai összeesküvés vádjával hosszú évekre bebörtönözték,
több művét is a börtönben fogalmazta.

       A Napállam platóni ihletésű elgondolás egy, a Naprendszer akkor ismert felépítését leképező
architektonikájú városmonarchiáról, melynek élén a Napnak vagy Metafizikusnak nevezett spirituális
vezető és az egyes feladatok helyes elvégzésére ügyelő helyettesei állnak. A spiritualitás semmiképp
sem gátolja meg, hogy komoly erőfeszítéseket fordítsanak a tudományos eredmények és technikai
vívmányok népszerűsítésére: a várost koncentrikus körökként körbefogó falakon ilyen jellegű
illusztrációkkal találkoznak az ifjak s a felnőttek egyaránt. Campanella lelkes híve volt az
embertenyésztésnek: a napvárosiak megmosolyogják azokat az idegeneket, akik számára
természetes a kutyájuk, egyéb állataik megfelelő tenyésztése, de teljesen elhanyagolják az emberek
szaporodásának irányítását. A Napvárosban külön felelőse van a nemzés irányításának, aki részben a
megfelelő párok kialakításáért s a megfelelő időben történő párosodásért felelős, részben viszont a
meddő, illetve a már terhes nők beosztásáért ifjakhoz s felnőtt férfiakhoz annak érdekében, hogy
senki se szenvedjen túlzottan vágyaitól. A gyermekek két esztendeig maradnak anyjukkal, ezt
követően közös intézményekben nevelődnek, állandó figyelemmel különleges tehetségeik
kialakulására és ápolására.

Campanella természetfilozófiai írásokat is publikált, melyek Telesio komoly hatásáról
árulkodnak: Philosophia sensibus demonstrata (Az érzékszervek által bizonyított filozófia, 1591), De
sensu rerum (A dolgok érzékelése, 1620), Atheismus triumphatus (Diadalmas istentelenség,
1631), Philosophia universalis seu metaphysica (Egyetemes filozófia vagy metafizika, 1637). A
természetet, azaz Isten eleven képmását vagy empirikus kutatással, vagy a Biblia tanulmányozásával
lehet megismerni. A tudatlanságtól gyötört vagy kétkedő ember önmagáról való bizonyosságának
állításában Descartes-ot előlegezi, csakúgy, mint abban a gondolatban, hogy önmagunknak mint
véges lényeknek mindig valami mással együtt jutunk tudatára. A véges létemmel együtt birtokolt
istenidea elvezet Isten szeretetéhez, ami egyszersmind a legadekvátabb istenismeret előfeltétele.
Telesióhoz hasonlóan nagy súlyt helyez az önmagunk létének fenntartására irányuló alapvető
ösztönre, amit igyekszik nem egoisztikusan értelmezni.

4.8.6. Johannes Althusius (1557–1638)
Az utolsó politikai gondolkodó, akit még a reneszánszhoz sorolunk, noha működésének jelentős része
már a 17. század első felére esik. Politica methodice digesta atque exemplis sacris et profanis
illustrata (Módszeresen feldolgozott valamint szent és profán példákkal megvilágított politika, 1603,
16143) fő politikafilozófiai művének címe, amelyben sajátos kálvinista színezetű államfelfogást
képvisel. Az egész konstrukció alapja a természetjog, amelyet – a korábbi gondolkodókhoz hasonlóan
– Istentől eredeztet. A természetjogból a szerződések betartásának kötelessége alapvető számára,
ugyanis az államot végül is szerződések sokaságából eredezteti. Minden emberi közösségnek kettős
alapja van. Egyrészt igaz ugyan, hogy van az emberben természetes társulási hajlandóság, azonban
egyetlen társadalmi közösség sem alakulhat meg szerződés nélkül. Ennélfogva a család, a helyi
közösség, a különböző korporációk, a tartományok s végül az állam valamennyien sajátos típusú
szerződésre épülnek, noha valamennyinek van természetes alapzata az emberben. Sőt voltaképp
minden közösség kialakulása két szerződéssel történik, hiszen valamennyi közösségben szükség van
egy vezetőre, akivel a közösség már megalakulását követően köt külön szerződést.

     Fontos rögzíteni, hogy Althusius szerint a nagyobb körre kiterjedő közösség létrejötte nem
semmisíti meg az alacsonyabb fokú közösséget. Ebből pedig az következik, hogy az állam közösségét
voltaképp a természetes individuumok csak közvetve kötik maguk, mert köztük és az állam közt
többrendbeli közvetítő közösségek vannak. Az althusiusi szerződéskonstrukció tehát nem egyedi
individuumok közvetlen hatalomátruházási aktusára épít. Másfelől Althusius is tulajdonít az államnak
egyfajta szuverenitást (ius majestatist), ám ez – Bodinnel és másokkal ellentétben – mindig
megmarad a nép kezében, noha a tényleges hatalmat mégis a nép által kijelölt képviselők
gyakorolják. Ugyanakkor ez azt jelenti, hogy a nép vissza is veheti a hatalmat, s másoknak adhatja,
amennyiben képviselői nem megfelelően élnek vele.

Irodalom
4.8.6. Johannes Althusius (1557–1638)
  Irodalom
ABEL GÜNTER 1978: Stoizismus und frühe Neuzeit. Zur Entstehungsgeschichte modernen Denkens im
  Felde von Ethik und Politik. Berlin – New York: de Gruyter.

BLUM PAUL RICHARD 1998: Philosophenphilosophie und Schulphilosophie. Typen des Philosophierens in
  der Neuzeit (Studia Leibnitiana, Sonderhefte 27). Stuttgart: Steiner.

BLUM PAUL RICHARD 1999a: Giordano Bruno. München: Beck.

BLUM PAUL RICHARD (szerk.) 1999b: Philosophen der Renaissance. Eine Einführung. Darmstadt:
  Wissenschaftliche Buchgesellschaft.

BODIN JEAN 1987: Az államról. Budapest: Gondolat.

BROWN STUART 1993: Renaissance philosophy outside Italy. In Parkinson George H. R. (szerk.): The
  Renaissance and Seventeenth-century Rationalism. London – New York: Routledge, 70–103.

BRUNO GIORDANO 1972: Két párbeszéd. Az okról, az elvről és az egyről. A végtelenről a világegyetemről
  és a világokról. Budapest: Helikon.

BRUNO GIORDANO 1990: A végtelenről, a világegyetemről és a világokról. Bukarest: Kriterion.

CAMPANELLA TOMMASO 1959: A Napváros. Budapest: Gondolat.

COHEN H. FLORIS 1994: The Scientific Revolution: A Historiographical Inquiry. Chicago: University of
  Chicago Press.

COPENHAVER BRIAN P. – SCHMITT CHARLES B. (szerk.) 1992: Renaissance Philosophy. Oxford: Oxford
  University Press.

COPLESTON FREDERICK S. J.: A History of Philosophy: Late Mediaeval and Renaissance Philosophy (sok
  kiadásban).

CSEJTEI DEZSŐ, JUHÁSZ ANIKÓ 2004: Amerika felfedezése és az új globális rend. I–II. Máriabesnyő–
  Gödöllő: Attraktor.

DEAR PETER 2001: Revolutionizing the Sciences. European Knowledge and its Ambitions, 1500–1700.
  Houndmills: Palgrave.

FARAGÓ SZABÓ ISTVÁN 2005: Az újkori szkepticizmus története. Budapest: Áron.

FICINO MARSILIO 1998: Syncretism in the West: Pico’s 900 Theses (1486). The Evolution of Traditional
   Religious and Philosophical Systems. With Text, Translation, and Commentary by S. A. Farmer.
   Tempe, Arizona: Arizona State University.

FICINO MARSILIO 2001: A szerelemről. Kommentár Platón A lakoma című művéhez. Budapest: Arcticus.

FICINUS MARSILIUS 1995: Theologica [sic!] Platonica de immortalitate animorum XVIII libris
   comprehensa. Hildesheim: Olms.

GILLY CARLOS – NIEWÖHNER FRIEDRICH (szerk.) 2001: Rosenkreuz als europäisches Phänomen im 17.
   Jahrhundert. Akten zum 35. Wolfenbütteler Symposium. Amsterdam – Stuttgart-Bad Cannstatt: In de
   Pelikaan – Frommann-Holzboog.

Giordano Bruno válogatott dialógusai. Budapest: Hungária, 1950.
GRASSI ERNESTO 1986: Einführung in philosophische Probleme des Humanismus. Darmstadt:
  Wissenschaftliche Buchgesellschaft.

HARGITTAY EMIL (szerk.) 2001: Pázmány Péter és kora. Piliscsaba: PPKE BTK.

JANKOVITS LÁSZLÓ 2002: Accessus ad Janum – a műértelmezés hagyományai Janus Pannonius
  költészetében. Budapest: Balassi.

Johann Arndt az ősi filozófiáról. Szövegváltozatok Carlos Gilly tanulmányával. Szeged, 2003.

KRAYE JILL 1993: The philosophy of the Italian Renaissance. In Parkinson George H. R. (szerk.): The
  Renaissance and Seventeenth-century Rationalism. London – New York: Routlegde, 16–69.

KRISTELLER PAUL OSKAR 1979: Szellemi áramlatok a reneszánszban. Budapest: Magvető.

Niccolò Machiavelli művei. 2 köt. Budapest: Európa, 1978.

MEYENN KARL VON (szerk.) 1990: Triumph und Krise der Mechanik. Ein Lesebuch zur Geschichte der
 Physik. München: Pieper.

MOLLAND GEORGE 1993: Science and mathematics from the Renaissance to Descartes. In Parkinson
 George H. R. (szerk.): The Renaissance and Seventeenth-century Rationalism. London – New York:
 Routlegde, 106–139.

MONTAIGNE MICHEL DE 1983: A tapasztalásról. Budapest: Európa (= MT).

MONTAIGNE MICHEL DE 2001–2003: Esszék. 3 köt. Pécs: Jelenkor (= ME).

MORUS TAMÁS 1989: Utópia. Budapest: Európa.

Mout Nicolette 1998: Einleitung. Der Humanismus in der Renaissance. In Mout NICOLETTE (szerk.): Die
 Kultur des Humanismus. Reden, Briefe, Traktate von Petrarca bis Kepler. München: Beck, 11–26.

OESTREICH GERHARD 1989: Antiker Geist und moderner Staat bei Justus Lipsius. Göttingen:
  Vandenhoeck–Ruprecht.

OTTO STEPHAN (szerk.) 1984: Renaissance und frühe Neuzeit. Stuttgart: Reclam.

PARKINSON GEORGE H. R. (szerk.) 1993: The Renaissance and Seventeenth-century Rationalism. London
  – New York: Routlegde.

G. PICO DELLA MIRANDOLA 1942: De Hominis Dignitate. Heptaplus. De Ente et Uno. Ed. E. Garin, Firenz:
   Vallechi.

POPKIN RICHARD H. 1964: The History of Scepticism from Erasmus to Descartes. Assen: Van Gorcum.

RITOÓKNÉ SZALAY ÁGNES 2002: „Nympha super ripam Danubii”: Tanulmányok a 15–16. századi
   magyarországi művelődés köréből. Budapest: Balassi.

SAUNDERS JASON LEWIS 1955: Justus Lipsius: The Philosophy of Renaissance Stoicism. New York: Liberal
  Arts Press.

SCHMITT CHARLES B.et al. (szerk.) 1988: The Cambridge History of Renaissance Philosophy. Cambridge:
  Cambridge University Press.

SELIGMANN KURT 1987: Mágia és okkultizmus az európai gondolkodásban. Budapest: Gondolat.

SIMONYI KÁROLY 1986: A fizika kultúrtörténete. 3. kiad. Budapest: Gondolat.
SKINNER QUENTIN 1996: Machiavelli. Budapest: Atlantisz.

SKINNER QUENTIN 2002: Visions of Politics 2. Renaissance Virtues. Cambridge: Cambridge University
  Press.

SZŐNYI GYÖRGY ENDRE 1998: „Exaltatio” és hatalom. Keresztény mágia és okkult szimbolizmus egy
  angol mágus műveiben. Szeged: JATEPress.

TOTOK WILHELM 1980: Handbuch der Geschichte der Philosophie III. Renaissance. Frankfurt am Main:
  Klostermann.

VAJDA MIHÁLY (szerk.) 1984: Reneszánsz etikai antológia. Budapest: Gondolat.

VALLAE LAURENTII 1994 [1928]: De falso credita et ementita Constantini donatione Declamatio.
  Ed. Walther Schwahn. Stuttgart–Leipzig: Teubner.

VALLA LAURENTIUS 2004: De voluptate sive De vero bono. Hrsg. und übersetzt von Peter Michael
  Schenkel, eingeleitet von Eckart Keßler. München: Fink.


  5. Kora újkori filozófia
  5.1. Francis Bacon (1561–1626)
  5.2. Gassendi és a libertinizmus
  5.3. Mersenne és a tudós tudományszervezők
  5.4. René Descartes (1596–1650)
  5.5. Descartes mellett s ellene
  5.6. Janzenizmus a filozófiában: Pascal, Arnauld, Nicole
  5.7. Thomas Hobbes (1588–1679)
  5.8. Benedictus (Baruch) Spinoza (1632–1677)
  5.9. Cambridge-i platonikusok
  5.10. John Locke (1632–1704)
  5.11. Gottfried Wilhelm Leibniz (1646–1716)
  5.12. Természettudományos fejlemények
  5.13. Jog- és politikai filozófia
  5.14. Mágia, természetfilozófia, teozófia, misztika
  5.15. Szerzetesek, iskolafilozófia
  5.16. A történeti-filológiai bibliakritika
5.1. Francis Bacon (1561–1626)
Bacon mindkét nagy korszakhoz, a reneszánszhoz és a kora újkorhoz is köthető. Mi azért kapcsoljuk
inkább az utóbbihoz, mert kísérletező-induktív módszereszménye, ideológiakritikai jellegű
elgondolásai és a tudományos társaságokra vonatkozó javaslatai inkább az újkorra jellemzőek, mint a
reneszánszra.

     Bacon fogalmazta meg először azt az elképzelést, hogy a természettudományos célok csak sok
kutató összehangolt munkájával érhetők el, ami viszont csak a király támogatásával képzelhető el.
Ezért törekedett rá, hogy politikusként, majd tudományszervezőként álljon a király szolgálatában.
Jogászként lett először az alsóház tagja, majd több más funkciót is betöltött, míg végül I. Jakab alatt
lordkancellár is volt. 1621-ben azonban vesztegetési ügybe keveredett, aminek eredményeképp
megfosztották hivatalaitól. Ettől kezdve tudományos tevékenységének élt.

      Hat részből álló, átfogó filozófiai-tudományos művet tervezett, melynek Instauratio magna
scientiarum (A tudományok nagy megújítása) lett volna a címe. Az első rész első, angol változatának
címe The Advancement of Learning (A tudományok haladása, 1605), a bővített latin változat címe
pedig De dignitate et augmentis scientiarum (A tudományok méltósága és növekedése, 1623). A
második rész a legismertebb írásai közül a Novum Organum címet viseli (1620). A harmadik rész a
természetre vonatkozó anyagok gyűjteménye lett volna Phaenomena universi sive Historia
naturalis (A világegyetem jelenségei, avagy természettörténet) címmel, ám csak vázlatok maradtak
fenn, a többi, tervezett rész egyáltalán nem készült el. 1627-ben jelent meg a Nova Atlantis című
utópikus írása; másik irodalmi jellegű kötete, az Esszék életében három kiadásban is megjelent
(1597–1625).

5.1.1. Novum Organum

5.1.2. Új Atlantisz

5.1.1. Novum Organum
A Novum Organum című írás nem szisztematikus mű, hanem lazán kapcsolódó aforizmák
gyűjteménye, amelyek mégis világosan kifejeznek egy negatív, kritikai koncepciót a korábbi
tudományos próbálkozásokkal szemben, valamint kijelölik egy új módszertan helyét, anélkül
azonban, hogy részleteket is bemutatna. Bacon kiindulópontja az, hogy a természetnek megvannak a
maga titkai, amelyek nem tárulnak fel, ha saját emberi természetünk alapján próbáljuk
megközelíteni. A természet Csatlós János kissé félrevezető fordítása szerint „fortélyos” – helyesebb a
latinosan hangzó szubtilis –, s eddig e szubtilitásnak teljességgel inadekvát módon próbáltunk
nyomára jutni. Többféle tévedést is felró Bacon a korábbi kutatóknak. Azok, akik szillogizmusokkal
próbálkoztak, legfeljebb a vélekedésekre hathattak, a dolgokra nem (Bacon 1995: 13). A
szillogizmusokat felépítő szavak olyan fogalmak jelképei, melyeket helytelenül vonatkoztattunk el a
dolgokból, tehát egyedül abban reménykedhetünk, amit Bacon „valódi indukciónak” nevez, amit
ebben az összefüggésben minden bizonnyal a tudományos alapfogalmaknak a dolgokból való
származtatására ért. A tudomány célja természeti hatások kiváltása: ha megismerjük a jelenségek
okait, s a természeti tárgyakat a megfelelő módon rendezzük el, akkor a magunk szándéka szerint
fogjuk a természetet arra késztetni, hogy a megfelelő okozatokat létrehozza. Az emberi tudás ebben
az értelemben tekinthető hatalomnak, mint a 3. cikkely állítja, ám ettől még nagyon messze vagyunk.
„A természet munkájába csak a gépész, a matematikus, az orvos, az alkimista és a mágus szokott
beleszólni, de ez idő szerint csupán felszínes igyekezettel és sovány eredménnyel” (5). Bacon ismeri
tehát az összes nem skolasztikus próbálkozást is, de ezekről sincs jó véleménnyel. A gépész a
mechanikai szerkezetek kitalálója, a matematikus kétségkívül alkalmazott matematikus, az orvos vagy
a galénoszi, vagy a Paracelsus-féle orvoslás képviselője, az alkimista és a mágus szintén valamiképp a
természetre próbálnak hatni, de közös hibájuk, hogy inkább a véletlenre és a tapasztalatra
támaszkodnak, nem művelnek igazi tudományt, azaz nem igazi „interpretálói”, kifejtő értelmezői a
természet szubtilitásainak. Mindebből még nem következtet az általános szkeptikus attitűd
szükségességére: nem általában véve lehetetlen a tudás, hanem csak a jelenleg járt út nem vezet el
hozzá. A legfontosabb ismeretkritikai eszköz Baconnél az idolumokról szóló tanítás. A dolgok ideái
helyett ködképek tartják hatalmukban értelmünket, a törzs, a barlang, a piac és a színpad ködképei.
Ezeknek a ködképeknek mélyenszántó analízise persze voltaképpen azt jelzi – a baconi szándékkal
ellentétben –, hogy a világ dolgaihoz aligha fordulhatunk közvetlenül, mindenfajta, az elménkben
előzetesen adott fogalmi eszköz nélkül, ami pedig éppenséggel a baconi indukció alapfeltétele lenne.

      A törzs ködképeiről szólva Bacon mindjárt megállapítja, hogy idetartozik minden, amivel az
emberi szellem járul hozzá a dolgok megismeréséhez. Ez a hozzájárulás semmiképp sem lehet pozitív,
hanem „előítélet, korlát, nyughatatlanság, az érzelmek befolyása, az érzékek gyámoltalansága” (52).
Az elme baconi ideálja a teljesen simára csiszolt tükör volna, tabula abrasa. Máskülönben az elme
mindig csak „görbe tükre” lehet a tárgyak sugarainak. Ez a meggyőződés rejlik a ködképek
tanításának hátterében, innen nézve szinte másodlagos, hogyan osztályozza s hogyan nevezi el az
egyes további ködképeket. A barlang ködképei a törzséin túlmenően az individuális ember
felépítésének sajátságaiból, neveltetéséből, véletlen találkozásaikból fakadnak.

     A piaccal mint a közösségi tér ködképeivel Bacon a megismerés nyelvi eredetű összetevőinek
bizonytalanságát elemzi. Ennek a ködképnek a befolyása alól éppoly kevéssé mentesülünk, mint az
előző kettőé alól, bármennyire is úgy tűnhet, hogy nem hat ránk olyannyira, mint a természetünkből
fakadó ködképek. Az emberek ugyanis a beszéd révén kerülnek kapcsolatba egymással, s a szavak
nem a kiemelkedő képességű kevesek értelmén alapulnak, hanem a legközönségesebb emberekén,
hiszen mindenkinek részt kell tudni vennie a „nyelv-játékban”, amelynek fő célja – Berkeleyt
megelőlegezve – nem annyira igaz állítások közlése egymással, mint inkább magának a
kommunikációs helyzetnek a fenntartása.

     Egy filozófustól nem érheti súlyosabb vád a filozófiát, mint hogy egy egészen sajátos ködképpé
minősíttetnek a korábbi és kortárs filozófiák: „ahány filozófiai irány felmerült vagy polgárjogot nyert,
ugyanannyi színdarab készült el és került bemutatásra: megannyi képzeletbeli és színpadra illő világ.”
Bacon mint filozófus ezzel a gesztussal olyannyira elkülönítette magát minden teoretikus
hagyománytól, hogy más lehetőség nem maradt számára, mint hogy a filozófián kívülről próbálja
újjáépíteni a filozófiát, naturalizáló módon alapjaiban megújítva a filozófia terminus- és
következtetéskészletét. Ebben már nyilvánvalóan a descartes-i program radikalitása rejlik, noha
Bacon más módszert javasol a via inveniendi, a felfedezés útja számára, mint Descartes. Mielőtt
azonban áttérnénk a karteziánus radikalitásra, ejtenünk kell néhány szót az Új Atlantiszról is.

5.1.2. Új Atlantisz
E mű, melyben „messze túljutnak mind a régi, mind az új világ határán”, keresztény utópia, annak a
Leibniz által is többször idézett mondatnak szellemében, mely szerint „kevéske filozófia hajlamossá
teszi az ember elméjét az istentagadásra, az elmélyült filozófia azonban visszavezérli az emberi észt a
valláshoz” („Az ateizmusról”, Esszék, Bacon 1987: 72). Már maga a megmentő sziget, „Bensalem”
felbukkanása is isteni kegyelmi aktussá stilizálódik bibliai utalások révén, s az idegen, ismeretlen
szigetre vetődő hajósok csak akkor szállhatnak partra, miután esküt tettek, hogy keresztények s nem
ontottak vért az utóbbi időben. Az elbeszélés maga is tele van bibliai elbeszélésekre – mint az
özönvízre – s a keresztény élet sajátszerűségeire tett utalásokkal. A sziget mitikus törvényhozóját, aki
egy, az idegenekkel szemben zárt, önellátó államot formál meg, Salamon névváltozatával nevezik
meg. Az idegenekkel szemben minden hasonló típusú gondolkodás fő érvét alkalmazta: az erkölcsök
keveredése káros volna az eredeti tisztaságra nézvést. Maga a sziget kereszténysége arra a – részben
ősisége, részben természetessége által – ideális kereszténységre emlékeztet, amely a reformáció által
keltett várakozásnak próbál megfelelni, csakúgy, mint a korábban említett, a tübingeni Tobias Hess és
Johann Valentin Andreae körül kibontakozott rózsakeresztes mozgalom. Yates és mások meg is
próbálták összekapcsolni a két kísérletet, az újabb kutatások fényében azonban úgy látszik, szoros
kapcsolat nem nagyon lehetett köztük.

     Salomona királynak az idegenektől való elszigetelődésen kívül legnagyobb tette a „Salamon
háza” megalapítása volt, melyben tudósok megfelelő támogatással a baconi tudományos program
elemeit hajtják végre: maga a szigeten folyó élet is a természet rendjének való engedelmesség
jegyében zajlik, a Ház célja pedig kifejezetten az, hogy „megismerjük a természetben az okokat,
mozgásokat és belső erőket, s az emberi hatalom határait előbbre vigyük, ameddig csak lehet” (125).
A természetnek engedelmeskedő emberi hatalmat elsősorban fémek egymásba alakítására,
növények nemesítésére és állatok keresztezésére használják. Különböző, nem terméketlen új fajokat
hoznak létre, ám az emberek „nemesítéséről” – Campanella Napállamával ellentétben – nincs szó.
Bacon vagy „természetes” határt látott ebben, vagy a meg nem írt részekben szándékozott volna
beszélni róla.

5.2. Gassendi és a libertinizmus
Pierre Gassendit (1592–1655), ahogy már jeleztük, szintén lehet reneszánsz gondolkodónak tekinteni,
mi mégis inkább a 17. századi gondolkodóknál beszélünk róla. Noha megengedjük, hogy az ok, amiért
elsősorban számon tartjuk őt a filozófia történetében, teljességgel reneszánsz: az epikuroszi filozófia
felélesztése és keresztény keretbe helyezése. Ugyanakkor Hobbes barátja volt, Descartes-ot pedig
túlélte, s epikureizmusa mellett másik fontos filozófiai tette a Descartes Elmélkedései körül folytatott
vita kommentálása volt, s már ez is elegendő ok ahhoz, hogy a 17. század jellegzetes alakjaként
tárgyaljuk őt.

      Az asztronómiát, a filozófiát s a jogot tanulmányozta, 1616-ban pappá szentelték. 1616–1622
közt filozófiát tanított Aix-en-Provence-ban, aminek első gyümölcse az átfogó Arisztotelész-kritikát
tartalmazó mű – Exercitationum paradoxicarum Adversus Aristoteleos libri septem (Hét könyv az
arisztoteliánusok ellen paradoxonokhoz vezető okfejtések segítségével, 1624) –, mely a tervbe vett
hét könyv közül csupán az elsőt s a második töredékét tartalmazza. 1618-at követően bizonyos
hírnévre tett szert csillagászati megfigyelései révén; 1623–1625 közt Grenoble-ban és Párizsban
tartózkodott, ahol a tudományszervező minimita, Marin Mersenne köréhez kapcsolódott.

      1626-tól Digne prépostja, de csak 1634-től gyakorolja ténylegesen ezt a hivatalát. 1626-ban
kezd Epikuroszt olvasni, ezt követően kezd el dolgozni Epikurosz apológiáján, melyet
az Exercitationes függelékeként tervez megjelentetni. 1628–1632 közt ismét Párizsban él, Elie
Diodati, Gabriel Naudé, François La Mothe le Vayer társaságában rendszeresen jár a Dupuy fivérek
szalonjába, aminek nyomán a későbbi kutatás elnevezi őket a „libertinus tetrádnak”. Mersenne
ösztönzésére 1631-ben Robert Fludd ellen ír egy művet, miközben dolgozik a De vita et doctrina
Epicurin (Epikurosz élete és tanítása). 1641–1648 közt ismét Párizsban találjuk, tanítványai vannak,
bár nem formális értelemben (François Bernier, Samuel Sorbière). Van olyan hagyomány, amely tudni
véli, hogy esetleg Cyrano de Bergerac, sőt talán Molière is e tanítványi körhöz tartozott. Ez a
Hobbesszal való együttműködés s a Descartes-tal folytatott polémia időszaka. 1642-ben Galilei tézisei
mellett érvel, ám nem nyilvánosan. Ugyanakkor vitába bocsátkozik az antikopernikánus Jean-Baptist
Morinnel (1583–1656). 1647-ben jelenik meg Lyonban munkáinak első része De Vita et Moribus
Epicuri Libri Octo (Nyolc könyv Epikurosz életéről s erkölcseiről) címmel, 1649-ben pedig a
fennmaradó rész Animadversiones in decimum librum Diogenis Laertii (Ellenvetések Diogenész
Laertiosz 10. könyvével szemben) címmel, benne a Philosophiae Epicuri Syntagmával (Epikurosz
filozófiájának foglalata), ami Epikuroszról szóló elgondolásainak rövid összefoglalása. 1649-ben
kezdte el a fő mű újbóli átdolgozását a posztumusz publikált Syntagma philosophicumként (A filozófia
foglalata), amely azonban még mindig töredékben maradt.

      Gassendi alapvető álláspontja a mérsékelt szkeptikusé, aki úgy véli, sohasem juthatunk el a
dolgok lényegéig, meg kell elégednünk a többé vagy kevésbé valószínű tudással a dolgok
működéséről. Az Institutio logica (A logika felépítése), a Syntagma philosophicum első része az egész
fizikának – vagyis epikuroszi értelemben: az egész elméleti tudásnak – ilyen, pusztán a valószínűségre
törekvő, sejtésekre épülő jelleget tulajdonít. Ez a szkeptikus álláspont az első, Arisztotelész-kritikát
tartalmazó írás óta összekapcsolódik a nominalista állásponttal, mely szerint csak individuumok
léteznek ténylegesen, az egyetemes fogalmak az emberi szellem által kiötlött megismerési
segédeszközök.

       A korai mű által ígért könyvek címei és a késői, Descartes elleni írások egy mechanikus
világértelmezés felé mutatnak, amelyben az arisztotelészi ontológia alapkategóriái semmilyen
szerepet sem játszanak; ezeket Epikurosz módosított atomista elgondolásai váltják fel. Az atomok
alkotják azt az „anyagi alapelvet”, melyre a mechanikai filozófia okság-fogalmához szükség van: az ő
helyváltoztatásaik, kapcsolódásaik és elválásaik alkotják az érzékszerveinkkel is megfigyelhető
természet eseményeinek magyarázatát. Gassendi azonban több ponton is módosítja az epikuroszi
tanítást. Először is az atomok súlyát nem a fentről lefelé tartó mozgásra való törekvésként, hanem
olyan természetes erőként, képességként értelmezi, mellyel az atom önmagát minden irányban
mozgásba tudja hozni. Ezzel pedig már az atomok függőleges esésének és az eközben adódó
elhajlásoknak a tézise is módosult, hiszen az atomok „belső nyomás és lökés hatására” minden
irányban mozognak. Így a különböző atomcsoportok nem az elhajlás által kapcsolódnak össze
érzékszerveinkkel érzékelhető tárgyakká, hanem azért, mert Isten a teremtéskor – természetesen ez
sem epikuroszi alapkoncepció – a nagy, ám nem végtelen számú atomot nem csupán minden irányú
mozgástendenciával, hanem még azokkal a semina rerummal (a dolgok magvai) is ellátta, amelyek a
későbbi dologiasulást vezérlik. Az atomok mikroszkopikus és az érzékelhető dolgok makroszkopikus
szintje közé beiktatott még egy harmadik szintet, a corpusculae vagy moleculae szintjét, amelyet arra
használt fel, hogy a kortárs kémia jelenségeit értelmezze. Hasonlóan járt el a biológiában is, ahol egy
igen mozgékony, lángszerű anyagból álló, testi jellegű lelket tételezett fel, amelynek funkciója a testi-
lelki folyamatok irányítása. Itt is jelen van azonban a semina rerum által hordozott, átfogó teleológia.

     Gassendi kettős álláspontot foglal el az új kozmológia kérdésében. Magánleveleiben elismeri a
Kopernikusz–Kepler–Galilei-féle tanítást a Föld mozgásáról, megjelentetett műveiben azonban Tycho
Brahe kompromisszumos rendszerére hivatkozik.

     A metafizikában egyaránt támadja Arisztotelészt és Descartes-ot, mert mindketten úgy vélik,
pusztán fogalmi úton, az érzékek közreműködése nélkül el lehet jutni valamilyen érzékfeletti valóság
megismeréséhez. E kritikának megfelelően Gassendi teológiája is empirista: a világban érzékelt
hatásokból eljuthatunk ugyan Isten attribútumainak megragadásához, de semmiképp sem
lényegének ismeretéhez.

     Az etikában Epikurosz gyönyörelvét viszi át keresztény keretek közé. A gyönyörök közt
hierarchiát vezet be, melynek csúcsán az istenszeretetből fakadó gyönyör, az alján a testi gyönyörök
helyezkednek el, s így jó keresztényi értelmet lehet adni a hedonizmusnak – mint azt korábban
Lorenzo Valla példáján is láttuk.
     Gassendi hatása sokirányú és szerteágazó: az atomista fizika és kémia az ő átdolgozásában vált
valamennyi, ezzel kísérletező gondolkodó elvi támaszává. Ugyanakkor azt is fontos látni, hogy
nehezen megfogható, terjedelmes művei helyett a kortársak jelentős része inkább az egyik tanítvány,
François Bernier igen elterjedt összefoglalásában ismerte meg Gassendi fő téziseit ( Abregé de la
philosophie de Mr. Gassendi, 1674).

A „libertinage érudit”, „művelt szabadelvűség” kifejezés R. Pintard-tól származik, aki annak teljes
tudatában alkalmazta, hogy e név történeti realitása meglehetősen bizonytalan. Melyek a
libertinizmus azon fajtái, melyektől a libertinage érudit elkülönül? Két fajtája van, melyek egyaránt
megmaradnak a morál körében: erkölcsi szabadosság – erről leginkább hallomásból tud mindenki,
senki nem vallotta magát ebben az értelemben libertinusnak. A másik az olyan szatirikus irodalmárok
libertinizmusa, mint amilyen Théophile de Viau, Des Barreaux, Racan. A libertinage érudit már nem a
morál kérdéskörén belül mozog: az emberről, Istenről, a természetről adott hagyományos,
keresztény értelmezést vitatja, továbbá azt a középkorias politikafilozófiai elgondolást vonja kétségbe
igen határozottan, amely szerint a monarchia isteni legitimitással rendelkező államforma.

Maguk a „libertinusok” sosem használták önmagukra e kifejezést. Kívülről oktrojálták rájuk, miközben
nem biztos, hogy elfogadták volna azt a tartalmat, amelyre gondolunk, mikor e kifejezést
alkalmazzuk. Nem olyan, jól meghatározható filozófiai tartalommal bíró megjelölés ez, mint a
„karteziánus” vagy a „spinozista”. Hiszen vannak köztük racionalisták, szkeptikusok, epikureisták,
ateisták, deisták, heterodoxok mindenféle értelemben. Három további központi téma van jelen a
libertinizmushoz kapcsolt szerzőknél: kétségbe vonják, hogy létezik jutalmazó és büntető isten, hogy
a lélek halhatatlan s hogy a természetben célszerű működés nyilvánul meg. Ugyancsak idetartozik a
csodák és jövendölések kritikája azon az alapon, hogy a természetben csupán természeti okok
hatnak, nagyjából a páduai arisztoteliánusok által leírt módon. Olivier Bloch szerint kérdéses, hogy
Gassendi filozófiai alapon a libertinusok közé sorolható-e, viszont Naudét, La Mothe Le Vayer-t ő is
autentikus libertinusnak tartja. A legnevezetesebb libertinus írások a Theophrastus redivivus című,
anonim kézirat a 17. század közepéről, az ateizmus egyik első megjelenése, továbbá a három
imposztorról szóló, ugyancsak anonim, nagyjából latinul és franciául egy időben, de nem egyező
tartalommal megjelenő pamfletek azzal a középponti gondolattal, hogy a három nagy vallásalapító
saját, politikai céljaikat megvalósítani törekvő csalók voltak.

5.3. Mersenne és a tudós tudományszervezők
Marin Mersenne (1588–1648) Descartes-hoz hasonlóan La Flèche-ben tanult, majd a
Sorbonne-on nyelvekkel és teológiával foglalkozott. 1613-ban pappá szentelték s belépett a
minimita kolduló rendbe. 1620-tól Párizsban, a Place Royale-i kolostorban él, 1630-tól
kezdődően innen szervezi – saját kutatásai mellett, azokkal összhangban – a köréje
csoportosuló, mechanikára és matematikára építő tudósok együttműködését a vidéken, sőt
külföldön élőkkel. Az Académie française 1634-es megalapítása után Academia
Parisiensisnek is nevezte körét. Ez a tevékenység azonban nem akadályozta meg abban, hogy
kifejezetten terjedelmes köteteket ne publikáljon a kor alapvető kérdéseiről: Quaestiones
celeberrimae in Genesim cum accurata textus explicatione. In hoc volumine Athei, et Deistae
impugnantur, et expugnantur, et Vulgatae editio ab haereticorum calumniis vindicatur (A
Teremtés könyvével kapcsolatos legfontosabb kérdések a szöveg pontos magyarázatával. E
kötetben az ateistákat s a deistákat támadjuk, sőt kiűzzük, a Vulgata kiadását pedig
megvédjük az eretnekek becsmérlő megjegyzéseivel szemben, 1623). La Vérité des sciences,
contre les septiques (sic!) ou Pyrrhoniens (A tudományok igazsága a szkeptikusok, vagyis a
pürrhonisták ellenében, 1625).
      Mindezek az írások az olyan, különböző módokon heterodox szerzők és törekvések ellen
íródtak, mint amilyenek a naturalisták (Campanella, Paracelsus, Pomponazzi), a kabalisták
(Pico della Mirandola, Agrippa von Nettesheim), ateisták (Vanini), deisták (Charron) és a
rózsakeresztesek vagy legalábbis a kortársak s az utókor tudatában velük összekapcsolódott
gondolkodók, mint amilyen Robert Fludd volt.
      Ugyanakkor világos számára, hogy a hit védelme elválaszthatatlan az igaz tudomány
ügyétől. Barátaival, Gassendival, Hobbesszal és Nicolas-Claude Fabri de Peiresc-szel
különböző típusú antológiákat adnak ki: Synopsis mathematica [...] (1626), melynek három
része közül az első elveszett, a második Mechanicorum libri [...] címmel jelent meg, a
harmadik pedig a fő címen antik szerzők s kommentárok antológiája: Eukleidészt,
Arkhimédészt, Commandinót, Keplert közvetítették a tudós közösség számára.
Legmaradandóbb jelentősége mégis zeneelméleti írásának volt: Traité de l’Harmonie
Universelle où est contenu la Musique Theorique et Pratique des Anciens et des Modernes,
avec les causes de ses effets. Enrichie de Raisons prises de la Philosophie, et des
Mathématiques [...] (Értekezés az egyetemes harmóniáról, melyben benne foglaltatik a régiek
s a modernek zeneelmélete s zenei gyakorlata..., 1627), amely matematikai, nem pedig
akusztikai-fizikai megközelítésmódjával példát adott más szerzőknek is.
      Tudományszervezőként mások mellett komolyan támogatta Descartes-ot, kezdetben mint
geométert, később mint filozófust is. 1634–1639 közt nagy szerepet játszott Galilei műveinek
terjesztésében, Galilei halála után pedig védelmébe vette az új kozmológiát. 1638–1640 közt
levelezésben állt a matematikus Fermat-val. 1645-ben itáliai utazást tett, utána pedig maga
vezette be Torricelli barométerkísérletét Franciaországba. Olyan további, „mechanico-
matematikai” eredmények fűződnek nevéhez, mint a kombinatorika fejlesztése, a
hangsebesség kiszámítása, a levegő súlyának megállapítása kísérletekkel, a ballisztikában a
parabolaszerű röppálya kiszámítása – s mindez már Galilei előtt.
      Hasonló tudományszervezői szerepet játszott – önálló tudományos tevékenység nélkül –
mások mellett Henricus Oldenburg (1618–1677), aki az 1662-ben megalakult Royal
Society első, német származású titkára volt.

5.4. René Descartes (1596–1650)
Az újkori filozófia kezdetét Descartes működésével szokás összekapcsolni. Az ő írásaiban
rajzolódnak ki a filozófiai gondolkodásnak azok a keretei, a kérdésfeltevésnek az a sajátos
módja s a válaszadásnak azok a lehetséges irányai, amelyek az őt követő korszakot világosan
elkülönítik mind a középkortól, mind a reneszánsztól.
     Descartes első iskolája a IV. Henrik által 1604-ben alapított La Flèche-i
jezsuita collège volt, melynek curriculuma a jezsuiták Ratio studiorumát követte. 1614-ben
jogi diplomát szerzett a poitiers-i egyetemen. 1618-ban Bredába ment, ahol Nassaui Móric
katonai iskolájában a hadmérnökséget tanulmányozta. 1623 táján Itáliába utazott, 1625-ben
érkezett vissza Franciaországba, ahol barátságot kötött Mersenne-nel s körének több tagjával.
Az 1628-as évvel kezdődő időszakot már a filozófiai írások jellemzik, melyek közül az első
később a Szabályok az értelem vezetésére címet kapta; befejezetlenül, csak 1701-ben jelent
meg nyomtatásban, noha kéziratban már addig is sokak számára ismert volt.

5.4.1. Szabályok az értelem vezetésére
Ezt a művet Descartes háromrészesre tervezte, valamennyi rész egyformán tizenkét szabályt s
kommentárt tartalmazott volna. A 36 szabályból azonban csak 21 készült el.

      A műben három kronológiai réteget lehet elkülöníteni. A datáláshoz a legfontosabb belső érvet
az eltérő válaszok adják arra a kérdésre, hogy mi Descartes végső célja a tudományban, illetve a
filozófiában. Az első réteghez tartozó választ a 4. szabályban találjuk, amely az egyetlen hely
Descartes-nál, ahol röviden leírja a mathesis universalis eszményét. A fő kérdés az, hogy mi az a jegy,
amelynek alapján különböző diszciplínákat egyaránt a matematika részeinek tekintünk, matematikán
értve azokat a diszciplínákat is, amelyeket korábban a quadriviumhoz soroltak: az asztronómiát, a
zeneelméletet, az optikát és a mechanikát (mint újabb fejleményt). „[...] a matematikához tartozik
mindaz, amiben a rend vagy mérték a vizsgálat tárgya, [...] s ezért kell lennie egy általános
tudománynak, amely megmagyarázza mindazt, amit a rendre és mértékre vonatkozóan minden
speciális matériától függetlenül kérdezni lehet, s azt nem idegen, hanem már meggyökerezett és a
gyakorlatban elfogadott szóval univerzális matematikának nevezik, mert tartalmazza mindazt, ami
miatt a többi tudományt a matematika részeinek nevezik” (Boros 2006: 54).

      Az „univerzális matematika” tehát annyiban univerzális, amennyiben kiterjed mindazokra a
diszciplínákra, amelyeket a matematikához tartozóként tudunk elkülöníteni a többi tudományágtól. A
„rend és mérték” kifejezés arra a tudományra utal, amely azokat a viszonyokat vizsgálja, amelyek
mennyiségekre visszavezethető tárgyak „mértékei” között állhatnak fenn, eltekintve az illető tárgyak
kvantifikáción túli sajátszerűségeitől. Ez a tudományfogalom jellemzi a Szabályok második, a 4.
szabály első részével kezdődő rétegét. Ebben a részben a középponti fogalom már nem a
matematika, mert az emberi tudás valamennyi ágára kiterjedő alapokat keressük. Ez új törekvés
kulcsszava a módszer.

     „S ámbár itt sokat beszélek majd alakokról és számokról, [...], mégis, [...] éppenséggel nem a
közönséges matematikával foglalkozom itt, hanem egészen más tudományt adok elő, amelynek azok
inkább elleplezői, mintsem részei. Ennek a tudománynak ugyanis tartalmaznia kell az emberi ész első
alapjait, s ki kell terjednie azokra az igazságokra, amelyek bármely tárgyból kihozhatók; [...] meg
vagyok győződve, hogy mint minden más igazság forrása felette áll minden más, emberi
megismerésnek” (51).

     A tudományok igazi alakja az, amely világossá teszi, hogy valamennyi tudomány összefügg
egymással. Ez a meggyőződés alkotja az első szabály hátterét, amelyben megfogalmazódik a
tudományok és az őket vizsgáló emberi elme egymásra vonatkoztatott egységének gondolata:
„valamennyi tudomány együttvéve nem egyéb, mint az emberi bölcsesség, amely mindig egy és
ugyanaz marad, bármennyire különböző tárgyakra alkalmazzák is [...]” (41. sk.).

      Ebből az állásfoglalásból Descartes fontos következtetéseket von le. A külső tárgyak minden
előzetes reflexió nélküli vizsgálata helyett azt javasolja, hogy „a józan ésszel és az egyetemes
bölcsességgel” foglalkozzunk, mert a többi tudomány is csak annyiban hasznos, amennyiben
hozzájárul az egyetemes bölcsesség kiműveléséhez. Mielőtt az elme a külső tárgyak látszólag
előfeltevésektől mentes vizsgálatába fogna, saját megismerőképességének fölépítését kell
megvizsgálnia, mert ez alkotja bármely külső tárgy megismerésének lehetőségfeltételét. Ami azt
vonja magával, hogy az énre mint a metafizikai megismerés kiindulópontjára kell összpontosítani,
melynek alapján lehetséges lesz Isten, a halhatatlan lélek és a szabad akarat adekvát megismerése.
Ugyanakkor Descartes az ént mint megismerő elmét a világról való ismeretek hordozójaként is
értelmezi: a megismerés alapegysége, az idea csak mint tárgyak ideája lehetséges, a világ pedig csak
ideák tartalmaként férhető hozzá. Vagyis a „józan ésszel vagy az egyetemes bölcsességgel” való
foglalatoskodás egyszerre jelenti az elmére mint a megismerés lehetőségfeltételére irányuló
reflexiót, mindennemű megismerés metafizikai alapzatának kimunkálását és e kettős alapzaton a
világról szóló tudományok láncolatának egyre teljesebb kidolgozását. E minden tárgyra kiterjedő
tudomány eléréséhez azonban új módszer kidolgozására van szükség.
      „Módszeren [...] biztos és könnyű szabályokat értek, amelyeket pontosan betartva sohasem
fogjuk föltenni a tévesről, hogy igaz, és [...] szakadatlanul, fokozatosan gyarapítva tudásunkat
eljutunk majd mindazok igaz ismeretéhez, amikre képesek vagyunk.”

      A módszer egyrészt a „józan ész” alapvető feladatában, igaz és hamis elválasztásában működik
közre „biztos és könnyű szabályok” megadása révén, másrészt hozzásegít a világról való ismereteink
fokozatos gyarapításához. A 2–3. szabály az intuíciónak, illetve dedukciónak nevezett megismerési
alapegységekkel foglalkozik, amelyek a módszer első részének felelnek meg, míg az 5–7. szabály
tartalmaz olyan módszertani fogásokat, amelyek segítségével elérhető a második rész célkitűzése. A
módszer első részét a 4. szabály hozzákapcsolja az intuícióhoz és dedukcióhoz:

     „De ha a módszer helyesen megmagyarázza, hogyan kell élni az elme intuíciójával, hogy ne
essünk az igazsággal ellenkező tévedésbe, s hogyan kell megtalálni a dedukciókat, hogy eljussunk
minden dolog ismeretéhez, akkor, úgy látom, már semmi sem hiányzik a teljességhez; [...] minden
tudás csakis az ész intuíciója vagy a dedukció által szerezhető meg.”

      Az intuíció tipikusan Descartes korai gondolkodását jellemző kifejezés, az intueor igéből
származik, amely annyit jelent, mint „belátni valamit”. Descartes átvitt értelemben használja a
kifejezést, és a testiségtől teljesen független aktust ért rajta:

      „Intuíción [...] a tiszta és a tárgyra irányuló elmének annyira könnyű és elkülönített fogalmi
megragadását értem, hogy ahhoz, amit megértünk, semmiféle további kétely nem fér; vagy ami
ugyanaz, a tiszta és tárgyra irányuló elmének kételytől ment fogalmi megragadását, amely csakis az
ész világosságából születik meg [...].”

      Az intuíciónak ez a meghatározása mind az érzékeket, mind a képzeletet kizárja a
tulajdonképpeni megismerésből, melynek az intuíció az alapegysége.

      A 3. szabályban megjelenik a születés kifejezés, amely az innátizmus tanítását előlegezi meg: az
intuíció „az ész világosságából születik”. Az innata kifejezés a nascor igéből származik, s annyit jelent,
hogy „beleszületett”. Ha tehát az elme „innáta ideáiról” van szó, akkor ez olyan ideákra utal,
melyeket „valaki” „beleszülte”, eredendően „belehelyezte” az emberi elmébe. Eredendően, mert
nem arról van szó, hogy meg lehetne adni egy időpontot, amelytől kezdve benne vannak ezek az
ideák, hanem arról az ismeretmetafizikai állításról, hogy az emberi elme szerkezetéhez hozzátartozik
egy bizonyos megismerő apparátus, amelynek egyik elemét az innáta ideák alkotják.

      De mi az, ami a Szabályok szerint belénk születik? Legelőször is az intuíció: a 4. szabály szerint
meg kell magyarázni, hogyan alkalmazandó az intuíció, ám azt nem lehet megtanítani, hogyan
kell végrehajtani: „[az intuíció és a dedukció] a legkönnyebbek és a legelsők, úgyhogy, ha értelmünk
nem tudná már eleve alkalmazni őket, a módszernek semmiféle előírását, bármilyen könnyű is, meg
nem értené.”

      A belénk születettség terminológiájához a Szabályokban az ágostoni eredetű „magvak” kifejezés
is hozzátartozik: „a hasznos ismeretek első magvairól”, illetve „az igazságoknak a természettől az
emberi megismerőképességbe ültetett első magvairól” szólva Descartes azt hangsúlyozza, hogy ezek
az ismeretek csak lehetőség szerint vannak az elmében, a diszpozíciók értelmében, amelyek mintegy
maguktól elvezetnek bizonyos ideák megalkotásához. Az „egyszerű természetek” megvannak az
általában vett gondolkodásban még akkor is, ha egyetlen partikuláris gondolkodó sem tudatosítja
őket. Az intuíció s a dedukció bontja ki az ismereteket ezekből a „magvakból”. A dedukciót akkor
alkalmazzuk, amikor nem lehetséges a tényállás teljesen egyszerű, intuitív megragadása. Ilyen
esetekben „bizonyos mozgást, vagyis egymásutánt gondolunk”, s a művelet „valamiképp az
emlékezettől kölcsönzi bizonyosságát”. A dedukció arra szolgál, hogy az intuícióval belátott
ismeretekből levezethessünk másokat, „egy folytonos, sehol meg nem szakított gondolatmozgás
által”. A sok apró lépést egymás mellé állító dedukció csak akkor megbízható, ha „egyes lépéseit
világos intuícióval látjuk be”. Azt az aktust, amellyel az intuícióval belátott első elvekből közvetlenül
következő tételeket vezetjük le, különböző szempontokból hol intuíciónak, hol dedukciónak
tekinthetjük. A 2+2 = 3 + 1 esetében például intuícióval látjuk be az egyenlőség két oldalát, de azt is,
hogy a két oldal egyenlő. Az „intuíciók intuíciója” dedukciónak is tekinthető, de magasabb fokú
intuícióra való áttérésnek is.

      Az intuíció tehát olyan általános mentális adottság, amely mindenképp működésbe lép, mihelyst
olyan egyszerű tárgyak vagy tényállások jelennek meg az elme tekintete előtt, amelyek egyetlen
pillantással átláthatók. A módszertan feladata ezért egyrészt az intuíció lehetőségének, másrészt a
vizsgált tárgynak megfelelő dedukció feltételeinek biztosítása: „Az egész módszer azoknak [a
dolgoknak] rendjében és elhelyezésében áll, amelyek felé kell az elme tekintetét fordítani, hogy
fölfedezzünk valamilyen igazságot. [...] Ezt a módszert akkor követjük pontosan, ha a bonyolult és
homályos tételeket fokozatosan visszavezetjük egyszerűbbekre, s azután megpróbálunk a
legegyszerűbbek intuíciójától ugyanazokon a lépcsőfokokon át fölemelkedni valamennyi többi
megismeréséhez” (55).

      Ez a mondat annak a kétirányú módszernek tömör megfogalmazása, amelyet Galilei – s
Zabarella – szóhasználatát követve „rezolutív” és „kompozitív” módszernek szokás nevezni.
Eukleidésztől és kommentátoraitól származik a módszer matematikai megfogalmazása a másik két,
Descartes-nál különösen nagy szerepet játszó terminusnak, az „analízisnek” és a „szintézisnek” a
meghatározásával. Az analízis Eukleidész nyomán azt jelentette, hogy egy feladatot úgy próbálunk
megoldani, hogy az ismeretlent ismertnek feltételezzük, hogy így meghatározhassuk azokat a
viszonyokat, amelyek a valóban ismertekhez fűzik. „A »szintézis« során pedig megfordítva, azáltal
jutunk el a keresett célul kitűzött konstrukciójához, hogy az analízis során utolsóként kapott
eredményt tesszük meg kiindulópontul, s a belőle következő következményeket a probléma
természetének megfelelően rendezzük, illetve kapcsoljuk össze.” Descartes teljesen általános
megfogalmazást próbál adni, amely egyformán alkalmazható a szűken vett matematikában, a
természetfilozófiában s abban, amit hol első filozófiának, hol metafizikának nevez. E
„művészet (ars) legfőbb titkát” a 6. szabály foglalja magában, amely az „egyszerű” és „bonyolult”
közti descartes-i megkülönböztetés fő elemeit tartalmazza. Az „egyszerű” és „bonyolult” nem
magánvaló létükben illetik meg a dolgokat, hanem az emberi megismerés lehetőségeire vonatkozó
meghatározások. Bonyolult az, ami nem ismerhető meg egyetlen intuícióval, vagyis amit szét kell
bontani, amin „rezolúciót” kell alkalmazni, „analizálni” kell, hogy olyan, „legegyszerűbb” dolgokhoz
jussunk el, amelyek részben intuícióval beláthatók, részben dedukció révén hozzákapcsolhatók az
intuícióval belátottakhoz, hogy a végén eljussunk a kiindulópontul vett „bonyolult” dologhoz,
amelynek szerkezetét időközben megismertük. A rezolutív és kompozitív út egyesítéséről van tehát
szó a zabarellai „regresszus” módszer értelmében: egy módszertani kör révén az át nem
látott szerkezetű dologtól eljutunk a feltárt szerkezetű dologhoz.

      A Szabályok harmadik kronológiai rétege a 8. tétel második, nagyobbik részét és a 12–21.
tételeket foglalja magában. Ebben a rétegben az intuíció és a dedukció hangsúlyozása kiegészül az
elme önmagára irányuló reflexiójának előtérbe állításával. Ez az önreflexió abból a felismerésből
fakad, hogy az általános módszertan igazi kiindulópontjául a megismerést végrehajtó elme
szerkezetének vizsgálatát kell venni. Csak akkor érhető el további haladás a természettudományok
területén, ha megfelelő megismeréselméleti, illetve metafizikai megalapozást biztosítunk nekik.
     A 12. szabály az emberi megismerő tevékenység első descartes-i rekonstrukciója. Egyrészt az e
tevékenységet lehetővé tevő testi-mentális berendezkedés működésmódjának leírását találjuk itt
meg, másrészt az így szerzett ismeretek elemzése is megtörténik. Négy fakultás szolgál alapul e
tevékenységünknek: az értelem, a képzelet, az érzékek és az emlékezet. Egyedül az értelem funkciója
az igazság megragadása, a másik három képesség feladata az értelem kiszolgálása. A
megismerőképesség itteni leírása a testi jelenségekre helyezi a hangsúlyt. A külső tárgyak
pecsétnyomóként nyomnak bele alakokat a viasszerűen, elszenvedőként érzékelő érzékszervekbe:
minden információ, amelyet a külső tárgyakról kapunk – keménység, hőfok, szín stb. –, geometriai
alakzatok formájában jelenik meg érzékszerveinkben.

     A testnek az érzékelés szolgálatában álló következő része a „közös érzék”, amely összekapcsolja
egymással a külső érzékeket és a „képzeletet vagy fantáziát”, amely maga is a test része. Amennyiben
ezek a lenyomatok megőrződnek a képzeletben, emlékezetről beszélünk.

      Itt újból fölbukkan az instans fogalma: ahogyan az intuíció egyetlen „szempillantás” alatt megy
végbe, ugyanúgy az alak is, amely a külső érzékekből megy át a közös érzékbe, „ugyanabban a
pillanatban” van ott, ahogyan a tollszár egyik végének mozgása egy időn kívüli „pillanat” alatt ott van
a tollszár másik végében is.

      A tulajdonképpeni emberi megismerés alapja egy „tisztán szellemi természetű” megismerő
erő (vis cognoscens), amelynek hozzájárulása a testi folyamatokhoz hozza létre az emberi érzékelést,
emlékezetet, teremtő képzeletet. Descartes e szellemi megismerő erőnek önálló tevékenységet,
„értelmi belátást” (intelligere) is tulajdonít, melynek legmegfelelőbb elnevezése: ingenium.

     A 12. szabály második részében az „egyszerű természetek” szerepéről s fölosztásáról van szó. Az
egyszerűség továbbra sem a valóságos létezés, hanem saját megismerésünk szempontjából értendő.
Ehhez most egy fölosztás is járul: megkülönböztethetünk tisztán értelmi, tisztán anyagi és egyszerre
értelmi és anyagi egyszerű természeteket.

      „Tisztán értelmiek azok, amelyeket az értelem valamilyen belénk született világosság révén és
minden testi kép segítsége nélkül ismer meg. [A megismerés, a kétely, a tudatlanság, az akarati
cselekvés:] mindezeket valóban megismerjük, mégpedig olyan könnyen, hogy ehhez elegendő, hogy
az ész részesei vagyunk. Tisztán anyagiak azok, amelyekről tudjuk, hogy csakis testeken fordulnak elő;
ilyenek az alak, a kiterjedés, a mozgás stb. Végül közöseknek azokat kell mondani, amelyeket
megkülönböztetés nélkül majd a testi, majd a szellemi dolgoknak tulajdonítunk; ilyenek: létezés,
egység, tartam és más effélék” (71).

      Figyeljünk föl rá, hogy az egész fölosztás azokra a „dolgokra” vonatkozik, amelyeket „értelmünk
szempontjából egyszerűeknek nevezünk”. Az emberi megismerés közege akkor is a külső érzékektől
független értelem, amikor „tisztán anyagi” egyszerű természetekről van szó, olyanokról, amelyek az
anyagi létezőkre vonatkoznak. A megismerés a legszigorúbb értelemben az egyszerű természeteknek
az ingenium általi tisztán szellemi megismerésében áll. Az a már a 3. szabályban is fölbukkanó
lehetőség, hogy intuíciónak nemcsak azt nevezhetjük, amikor az értelem szigorúan egy dolgot ragad
meg, hanem azt is, amikor két dolog kapcsolatát ragadja meg, most fontos szerepet kap. Descartes
olyan példákat ad meg, amelyek későbbi metafizikája alappilléreit alkotják majd: „Sok olyan dolog is
van, amelyek szükségszerűen kapcsolódnak egymáshoz, s amelyeket a legtöbben mégis az esetleges
dolgokhoz számítanak, mert nem veszik észre viszonyukat. Ilyen például ez a tétel: vagyok, tehát van
Isten; éppígy: gondolkodom, tehát a testtől elkülönülő elmém van” (73).

      Itt egy Isten létezése melletti sajátos érv tömör megfogalmazásával van dolgunk, éspedig a
testtől elkülönülő gondolkodó elme tételezésének útján.
      A 12. szabály az érzékelésnek és a mozgás idegek általi vezérlésének elméletét vázolja föl. Ez
annak a fényelméletnek analógiája, mely a fény jelenségét korpuszkulákban pillanatszerűen terjedő
impulzusokra vezeti vissza. Az érzékektől az agyi idegekig, s onnan a végtagokig hasonlóképp vezet az
út: az impulzusok a különböző felépítésű testrészekben pillanatszerűen, egyszerre jelennek meg
mindkét végponton. Ez az elmélet az alapzata az univerzális matézis körvonalazására a további
tételekben tett kísérletnek.

      A Szabályok Descartes-ja számára a tudomány mintaképe a matematika, s a fő kérdés az, miben
áll ez a mintaképjelleg, s milyen módon vihető át az univerzális matézisként megújítani kívánt többi
tudományra. A 13. és 14. szabály ennek kutatására vállalkozik. E vállalkozás egyik fő jegye az
általában vett mennyiségekkel való foglalkozás kitüntetettsége, a másik annak hangsúlyozása, hogy a
különös tárgyakból absztrahált mennyiségek nem maradhatnak meg az értelem elvonatkoztató
általánosságában. Abban a médiumban kell lerajzolnunk őket, amely a legkönnyebb és
legelkülönítettebb megragadást teszi lehetővé – a képzeletben. Descartes tehát itt a matematika
kitüntetettségét a benne megtestesülő logikára vezeti vissza, a logikát pszichologisztikus
ismeretelméletként értve. Azért kitüntetett a matematika, mert benne ölt testet a legtisztábban a
megismerésnek a korábbi szabályokban körvonalazott alapmódozata, az elme taníthatatlan,
belészületett látása, az egyszerű tárgyak intuíciója. Ahhoz pedig, hogy a matematika teljes mértékben
gyakorolhassa ezt az átfogó funkcióját, arra van szükség, hogy az értelem kivonja a mindenkori
vizsgálódás objektumából a mennyiségi összetevőt, s átvigye azt abba a közegbe, amely a
képzeletbeli megjelenítéshez a legalkalmasabb: a meghatározott alakú kiterjedt test közegébe. A
matematika megkérdőjelezetlen legitimitása azonban csak addig alapozható e „megtestesítésre”,
ameddig minden algebrai feladatot képesek vagyunk geometriai alakra hozni, s ameddig az elme
számára nem okoz nehézséget ezeknek az alakzatoknak s a velük végzett műveleteknek egyszerű
intuíciója. Ám a 19–21. szabály éppenséggel az elmélet olyan kitágításával próbálkozik, amelyben
ezek a feltételek nem biztosíthatók: a kettőnél több ismeretlenes egyenletekről van szó. Nyilvánvaló,
hogy például imaginárius gyökök egyáltalán nem szerkeszthetők meg ezen a módon, az irracionális
számok megjelenítéséhez pedig parabolákra van szükség, ami nem teszi lehetővé a szerkesztésnek
azt az átláthatóságát, amelyre négyzetek és téglalapok esetében van lehetőség. Azaz a matematika
legitimitásának „pszicho-logikai” értelmezése kényszerűen kudarcot vall.

5.4.2. Örök igazságok
Descartes érdeklődésének iránya 1628 novemberére alapvetően megváltozik. Előtérbe kerülnek
bizonyos metafizikai kérdések és az egész természet működésének mechanisztikus magyarázata.
Valószínűleg 1628 októberében utazott a Németalföldre, ahonnan később már csak néhány
alkalommal tért vissza Franciaországba. Az 1628 októberétől 1629 júliusáig terjedő időszakban szinte
kizárólag metafizikai kérdések foglalkoztatták. Egy 1637. márciusi, Mersenne-hez írt levél „egy
metafizika-kezdeményről” mint elkészült írásról beszél, de ez a kis írás nem maradt fenn.

      Ha megpróbáljuk rekonstruálni ez elveszett írás alapgondolatait, olyan marginális írások
kínálkoznak fogódzóul, mint az 1630. április 15-én Mersenne-hez írt levél.

     „[n]em tehetem meg, hogy ne érintsek a fizikámban néhány metafizikai kérdést, s kiváltképp a
következőt: a matematikai igazságokat, melyeket ön örök igazságoknak nevez, Isten alapozta meg, s
ezért éppen úgy függnek tőle, mint az összes többi teremtmény. [...] Kérem, ne féljen bizonygatni s
mindenütt terjeszteni, hogy Isten az, ki megalapozta ezeket a törvényeket a természetben, éppen
úgy, mint ahogyan egy király megalapozza törvényeit a királyságában. Mármost nincs egyetlen olyan
igazság sem, amelyet ne volnánk képesek fölfogni, ha szellemünk a természet vizsgálatához fog, s
valamennyi igazság éppúgy van mentibus nostris ingenitae [beleszülve elméinkbe], mint ahogyan egy
király belevési törvényeit minden alattvalója szívébe, ha megvan hozzá a hatalma is. Ezzel szemben
nem vagyunk képesek fölfogni Isten nagyságát, még ha megismerni meg is ismerjük. [...] Valaki talán
azt mondja erre Önnek, hogy ha Isten alapozta meg ez igazságokat, akkor meg is tudja őket
változtatni, éppen úgy, mint egy király a törvényeit. Erre azt kell válaszolni, hogy igen, ha az akarata
megváltozhat. – De én az igazságokat örökként és változtathatatlanként fogom föl. – Igen, én pedig
ugyanígy ítélek Istenről. – De Isten akarata szabad. – Igen, de hatalma fölfoghatatlan, s általában véve
is biztosak lehetünk benne, hogy Isten mindent képes megtenni, amit mi képesek vagyunk fölfogni,
de nem igaz az, hogy nem képes megtenni azt, amit mi nem vagyunk képesek fölfogni. Mert
vakmerőség volna azt gondolni, hogy képzeletünk kiterjedése akkora, mint Isten hatalma” (AT I, 145.
sk.)1.

       Descartes ezt követően még világossá teszi, hogy ezzel a tézissel azt akarja elérni, hogy
méltóbban beszéljünk Istenről, mint közönségesen, amikor úgy képzeljük el, mint valami véges
dolgot. Polémiáról van tehát szó, amelyen belül az örök igazságok isteni megalapozásának
tézise közvetlenül éppen olyan metafizikai konstrukció, mint amilyen az Ockham utáni filozófiában
Isten abszolút hatóképességének állítása és elkülönítése a rendfenntartó hatóképességtől: rögzíteni
kell, hogy Isten bármikor megváltoztathatja az – általa teremtett – rendet, s ez a képesség még akkor
is hozzátartozik Isten fogalmához, ha másfelől lehetetlen volna, hogy működtesse e képességet, mert
akkor saját magának is meg kellene változnia. S az akarat invokálása sem puszta szó: az egész
filozófiai rendszert tekintve óriási horderejű következményei vannak annak, hogy Descartes az
isteni akarat változatlanságáról beszél – kimondva elvi szabadságát –, míg Spinoza az
isteni lényeg változhatatlanságáról – semmiféle akaratszabadságot meg nem engedve – teszi ezt.
Descartes polémiája egy sajátosan értett „naturalizmus” ellen irányul, ami a természetet organikus
egységként fogja föl, amelynek minden egyes eleme „természettől” magában hordja működésének
elvét. Mivel ez az álláspont magában hordja annak veszélyét, hogy a természetet önhordó egészként,
Isten tevékenységére rá nem szorulónak tekintjük, fontossá vált az isteni transzcendencia
hangsúlyozása. A mechanisztikus természetértelmezés révén a természet az önálló működés
princípiumától teljesen megfosztottnak ábrázoltatik, amely minden pillanatban rászorul Isten
megelevenítő-fenntartó segítségére. A transzcendencia hangsúlyozására pedig azért van szükség,
hogy a kapcsolat az egyoldalú ráutaltság ellenére Isten és a természet közt mégse legyen olyan
szoros, mint amilyet egy panteisztikus világkép tételez.

AT I, II,... rövidítéssel az Adam és Tannery gondozta Œuvres complètes megfelelő kötetére utalunk.
1



Az oldalszámok azonosak valamennyi kiadásban.

5.4.3. Le monde
Descartes a metafizikai értekezés munkálatait egy olyan vizsgálódás kedvéért tette félre, amely egy
partikuláris kérdés kutatásával indult, de rövidesen átfogó világmagyarázatot kínáló művé vált. E mű
teljes egészében sosem készült el, ám igen nagy része olvasható két, Descartes halála után külön-
külön publikált értekezésben, a Le monde ou Traité de la lumière (A világ, vagyis Értekezés a fényről),
illetve a Traité de l’homme (Értekezés az emberről) című tanulmányban. Az egész elmélet egységes
alapzatát az anyag homogeneitásának tézise alkotja. A természet minden változását az anyag
részecskéinek mozgása és az e mozgást irányító természettörvények hozzák létre. A ma Le
monde címen olvasható mű első öt fejezete mindkét mű általános alap-előfeltevéseit foglalja össze.
Az első fejezet egy olyan tézist rögzít, amely a későbbi művekben is központi szerepet játszik: „Mert,
még ha általában mindenki meg is van győződve róla, hogy gondolkodásunk ideái teljességgel
hasonlóak azokhoz a tárgyakhoz, amelyekből származnak, egyáltalán nem látok olyan érveket,
amelyek erről biztosítanának bennünket. Ellenkezőleg, sokféle tapasztalat azt mondatja velem, hogy
kételkednünk kell benne” (AT XI, 4).

      Ez a kérdés lesz az Elmélkedések gondolatmenetének kiindulópontja: hogyan lehet
megszabadulni attól az előítélettől, mely szerint a gondolkodásunkban formálódó idea hasonlít ahhoz
a külső tárgyhoz, amelynek az ideája.

      A harmadik fejezet vezeti be a később három elemnek nevezett háromféle test
megkülönböztetését. A két szélső lehetőség a teljes folyékonyság és a tökéletes szilárdság. Szilárd az
a test, melynek részecskéi között egyáltalán semmilyen tér nem marad, és egyik részecske sem
törekszik elhagyni az együttest. A lehető legfolyékonyabb test ezzel szemben az lesz, amelynek
„legkisebb részecskéi a legkülönbözőbb módokon mozognak a lehető legnagyobb sebességgel”.
Minden ténylegesen létező test e két szélsőség között helyezkedik el azon a skálán, melyen minden
változás a részecskék mozgásából, alakjából és nagyságából fakad. A tűz a legfolyékonyabb elem,
amelynek valamennyi részecskéje folytonosan a leghevesebb mozgásban van, s a legtöbb más testet
is képes folyékonnyá tenni. A tűznél kevésbé folyékony elem a levegő, amelynek részecskéi szabad
szemmel is láthatóan, egymástól eltérő módon mozognak. E részecskék nagyjából gömbölyűek, a
részecskék közti térben mindig van valamelyes tűz. A harmadik elem a föld, melynek részecskéi
sokkal nagyobbak és sokkal kevésbé mozgékonyak, mint az előző kettő közül bármelyikéi. Egy sajátos
korpuszkuláris elméletről van tehát szó, amely azonban nem atomizmus a szó tulajdonképpeni
értelmében. Descartes nem határolja be a részekre osztás lehetőségét, s egészen határozottan
cáfolja a tökéletes vákuum létezését.

      „Hogy árnyaltabban beszéljek mindezekről a dolgokról, és szabadabban mondhassam el róluk
ítéletemet anélkül, hogy a tudósok közkeletű nézeteit követnem vagy cáfolnom kellene, föltettem
magamban, hogy én ezt az egész világot átengedem vitatkozásaiknak, s csak egyetlen dologról
beszélek: mi történnék egy új világban, ha Isten most valahol a képzelt terekben elég anyagot
teremtene, hogy világot alakítson belőle [...].”

      Az Értekezés a módszerről ötödik része így idézi föl a Le monde-nak a hatodik fejezettel kezdődő
fő részét, amelyben Descartes egy „gondolatkísérletet” kezdeményez. Arra hívja föl az olvasót, hogy
az „imaginárius térben” próbálja fölépíteni a világot. Ennek a kísérletnek az az előnye, hogy a
priori konstrukció, vagyis lehetővé teszi a természettudomány azon a priori elemeinek kimunkálását,
amelyek az elvégzendő kísérletek irányítására szolgálhatnak. Módszertanilag azzal a nagy előnnyel
jár, hogy e konstrukció „igazsága” nem függ valami rajta kívülivel való összehasonlítástól, mert itt az
ellentmondásmentesség az „igazság” szükséges és elégséges kritériuma.

     A kiindulópont egy olyan anyagtömeg, amely betölti az egész rendelkezésre álló teret, s amelyet
Isten többféle nagyságúnak teremtett vákuum nélkül. A teremtés első pillanatától kezdve
meghatározott mozgásban vannak ezek az anyagdarabok, ám e mozgás iránya és sebessége változó.
Az egyetlen állandó azok a „természettörvények”, amelyek működése nyomán a káoszból minden
további isteni közreműködés nélkül kialakul az az „igaz világ”, amelyben élünk. E törvényeket a Le
monde hetedik fejezete fejti ki a „természet” kifejezés meghatározásából kiindulva.

      „[...] természeten [...] magát az anyagot értem, amennyiben az összes neki tulajdonított
minőséggel együtt tekintem, az egészet összességében véve s azzal a feltétellel, hogy Isten továbbra
is fönntartja ugyanazon a módon, ahogyan megteremtette. Mert egyedül ebből, hogy ti. továbbra is
fönntartja, következik szükségszerűen, hogy végbe kell menniük a részekben azoknak a
változásoknak, amelyeket [...] a természetnek tulajdonítok. S azokat a szabályokat, amelyeket e
változások követnek, a természet törvényeinek nevezem” (AT XI, 37).
     Isten működése tehát változatlan, a természet részeiben viszont folytonos változások zajlanak.
Nem a kezdeti állapot fog fennmaradni, hanem a kezdeti állapotból kiinduló, az egyenlőtlenül mozgó,
egyenlőtlen testek állandó egymásra hatásából fakadó folyamatos változás. Melyek e változás
törvényei?

     „Az első a következő: az anyag minden egyes része mindig megmarad ugyanabban az
állapotban, amíg csak a többiekkel való találkozás nem kényszeríti ez állapot megváltoztatására.”

     „Második szabályként ezt feltételezem: amikor egy test meglök egy másikat, csak olyan mozgást
képes átadni neki, amelyet ő maga a sajátjából elveszít. Másfelől nem vehet el a másiktól olyan
mozgást, amely ne növelné meg egyszersmind ugyanannyival a sajátját” (AT XI, 38).

      Descartes tudatában van annak, hogy ezek a törvények ellentétben állnak mindennapi
világtapasztalatunkkal. De ez új világ a priori konstrukció, melyet nem a tapasztalattal való egyezés
legitimál, hanem a kiinduló tételek ellentmondásmentessége és a levezetési szabályok betartása.
Descartes arra is hivatkozhat, hogy a kiinduló tételek között szerepel Isten változhatatlansága mint a
priori metafizikai igazság, s az eddig említett két törvény ebből következik.

     A harmadik törvény sem épül más fundamentumra.

     „Harmadikként ezt teszem még hozzá: amikor egy test mozog, minden egyes részecskéje mindig
arra törekszik, hogy mozgását egyenes vonalúan folytassa, még ha ez a mozgás a leggyakrabban
görbe vonal mentén megy is végbe, s még ha soha nem történhetik is meg, hogy a mozgás
valamiképp ne legyen cirkuláris [...]. S ekképpen a részecskék akciója, vagyis mozgásra való hajlama
különbözik mozgásuktól” (AT XI, 43. sk.).

      E harmadik törvény az egyenes vonalú mozgást helyezi az egységesnek tekintett világ
mozgáshierarchiájának csúcsára. Értelmezésül a descartes-i elmélet két sajátosságára lehet utalni. Az
egyik Isten mindig változatlan cselekvésének és a folyamatosan változó világállapotoknak a
kettőssége, a másik pedig az intuíció pillanatszerűségének általános jelentősége. Mivel Isten mindig
ugyanazt a fenntartó cselekedetet hajtja végre, ezért független az idő változásától s a mindig
közvetlenül megelőző, konkrét világállapottól egyaránt. Nem arra irányul, hogy az éppen megelőző
világállapotot fenntartsa.

      „[...] Isten minden dolgot folyamatos cselekvéssel tart fenn, következésképp nem olyanként
tartja fönn a dolgokat, amilyenek valamennyi idővel korábban lehettek, hanem pontosan olyanként,
amilyenek abban a pillanatban, amelyben fenntartja őket” (AT XI, 44).

      A Le monde további két, nagyobb egysége, a 8–12., illetve a 13–15. fejezet az égitestek
létrejöttéről, valamint a fény természetéről szól azokon az alapokon, amelyeket az eddig ismertetett
fejezetek fektettek le.

     Az égitestek s a körülöttük elhelyezkedő anyag kialakulásának magyarázatakor Descartes abból
indul ki, hogy kétféle test jött létre akkor, amikor a teremtéskor a legváltozatosabb alakú testek
különültek el. A nagyjából középméretűek s a náluk nagyságrendekkel nagyobbak. Mivel ezek a
testek minden teret kitöltöttek, ezért elég volt egyetlen helyen mozgásba hozni a testeket, a mozgás
egyetlen pillantás alatt (au mesme instant) átterjedt az összes többi testre. Ennek a mozgásnak kettős
hatása volt. A közepes testek súrlódásakor lekoptak éles szegélyeik, gömbölyű formájúakká váltak s a
kezdeti kisebb különbségek is eltűntek. A nagyobb testek azonban nem csiszolódtak és nem lettek
kisebbek, hanem ellenkezőleg, kiszögelléseik egymásba akadtak, s így még az eddigieknél is nagyobb
testek alakultak ki. Három méretcsoport alakult tehát ki s kezdett forogni örvénylő mozgásban nem
egy, hanem több középpont körül: a legnagyobb testek, amelyek a harmadik elemhez, a földhöz
tartoznak, s amelyekből a bolygók és az üstökösök alakultak; a második elemhez, a levegőhöz
tartoznak az egyforma nagyságú, kör alakúra csiszolódott elemek, ebből jött létre az égitesteket
körülvevő égboltozat; azok az egészen apró részecskék pedig, amelyek a csiszolódáskor váltak le a
levegőrészecskékről, egészen nagy sebességre tettek szert, s ennek következtében igen könnyen
válnak szét és találkoznak össze újra, és egyáltalán, igen nagy könnyedséggel öltenek föl mindenféle
alakot. E harmadikként említett részecskék alkotják az első elemet, a tüzet. A tűznek azok a részei,
amelyekre nincs szükség a levegő kör alakú részecskéi közti terek kitöltéséhez, minden távolabb eső
helyet is elfoglalnak, s megvan az a képességük, hogy a hozzájuk legközelebb eső részecskéket is
minden irányban mozgásba hozzák. A tűz részecskéinek ez az „akciója” nem más, mint a fény, s a tűz
fénylő elemeiből keletkezik a Nap és azok az állócsillagok, amelyek körül a többi bolygó kering.
Határtalan számú állócsillag s velük együtt keringő bolygórendszer és ég van tehát „abban az új
világban, amelyet most leírok Önöknek”.

     Ez „új világ” mechanikus magyarázatában Descartes a továbbiakban a Föld és a Hold
forgásainak, a súlynak és a nehézkedésnek, valamint a dagály és apály jelenségének egyedülálló
értelmezését adja, melyhez a kulcsot minden esetben az örvénylő mozgás föltevésében rejlő
lehetőségek kihasználása szolgáltatja.

5.4.4. Traité de l’homme
Az emberről szóló értekezés ma ismeretes szövege a háromrészesre tervezett Le monde második
része. Arról szól igazán, ami az emberben testi folyamatokra vezethető vissza. Az írás fő célkitűzését
tömören fogalmazza meg az utolsó mondat.

      „[E]zek az imént tárgyalt funkciók ebben a gépezetben teljességgel természetesen és egyedül a
szervek elrendezéséből következnek, nem többé és nem kevésbé, mint ahogyan egy óra vagy más
automata mozgásai következnek a súlyok és a fogaskerekek elrendezéséből. [...] egyáltalán nem
szabad e mozgásokat látván semmiféle más vegetatív vagy szenzitív lelket, vagy a mozgásnak s az
életnek bármely más princípiumát föltételezni benne, mint egyedül a benne lévő vért és
életszellemeket, melyeket a szívében folyton égő tűz melege mozgat. Ez a tűz pedig épp olyan
természetű, mint amilyenek azok a tüzek, amelyek a lélektelen testekben égnek” (AT XI, 202).

      Két irányban is végbemegy tehát valamifajta elhatárolódás. Egyrészt az arisztotelészi-
skolasztikus lélekrészek tanát veti el: felesleges lelki működést keresni ott, ahol elégséges
magyarázatot adhatunk tisztán testi-mechanikus úton. A másik elhatárolódás a vérkeringés
rekonstrukciójára vonatkozik: Harvey 1628-ban alapozta meg a vérkeringés elméletét, a szív szerepét
egy pumpáéhoz hasonlítva. Ezt a kortársak többsége nem fogadta el. Descartes is inkább azt
feltételezte, hogy a keringésnek a szívben lévő nagyobb meleg az oka.

      Az idézett összefoglalás fő pozitív állítása az, hogy az emberi test mégoly összetett működései is
értelmezhetők annak a néhány kiinduló feltevésnek következményeként, amelyeket a Le monde első
hat fejezete fogalmazott meg: minden, ami a testi természetben föllelhető, egy egységes szerkezetű,
pusztán a belőle képzett testek alakját és nagyságát tekintve eltérő anyagból jött létre a három fő
mozgástörvény alapján.

      Az emberi test működésének mechanikus magyarázatából filozófiailag kétségkívül az érzékelés
és a hozzá kapcsolódó jelenségek tarthatnak számot a leginkább az érdeklődésre. Mindennek alapja
az „életszellemek” hipotézisének bevezetése. Az életszellemek olyan testrészecskék, amelyek a szív
melegétől igen nagy elevenségre tesznek szert, s a tobozmirigyen át bekerülvén az agy üregeibe
folytonos mozgásban vannak. Amint alkalom adódik, rögtön benyomulnak abba az idegvezetékbe,
amelynek nyílása – szelep az agy „szubsztanciájának” pórusában – az érzékszervekre hatást gyakorló
külső tárgy vagy más ok folytán kinyílott. Minden idegvezeték egy izomhoz kapcsolódik, amely pedig
mozgásba hozza a megfelelő testrészt, mihelyst az állandóan ott lévő életszellemek által
„előfeszített” idegvezetékbe újabb szellemek áramlanak. Az idegekhez tartozik egy igen finom
szálakból szövődő „velő”, amely az érzékszervektől az agy belsejéig terjed, s így abban a pillanatban,
amikor valamilyen tárgy hatást gyakorol az érzékszervben lévő végpontra, kinyitja a megfelelő agyi
pórusok bejáratát, s beengedi az életszellemeket a megfelelő idegekbe és izmokba, hogy a megfelelő
szervek végrehajtsák mozgásukat. Ha pedig Isten egyesít egy eszes lelket ezzel a gépezettel, akkor
annak megfelelően, ahogyan a pórusokban levő nyílások egy adott pillanatban nyitva vannak, a
lélekben különféle érzelmek keletkeznek.

      Valamennyi érzékszerv működése végső soron ezen a modellen alapul. Különösen érdekes a
távolság érzékelésének elmélete, amelyben a belénk születettség hipotézise is játszik némi szerepet a
lélekbe beleszületett „természetes geometria” révén. A modell a vakok képessége valamely tárgy
távolságának meghatározására: kezükbe vesznek két botot, amelyekkel megérintik a tárgyat. Ezzel
egy háromszög jön létre, melynek alapja a két kéz távolsága, oldalai pedig a két bot. Miután a kéz
érzékeli az alapnál lévő két szög nagyságát, s a két kéz közti távolságot adottnak vesszük, az illető
tárgy távolságának meghatározása egy egyszerű trigonometriai feladatra redukálódott, amelyet a
lélek e „természetes geometria” alapján könnyen megold. Ugyanez történik a látó emberi szem
esetében is. A tárgyról jövő fénysugarak a két szemfenéken kijelölnek egy-egy pontot, melyeket
összekötve megkapjuk a háromszög alapját, míg a beeső fénysugarak alkotják a háromszög oldalait.

      1633. július 22-én Descartes még arról tájékoztatta Mersenne-t, hogy értekezését csaknem
befejezte. November végén azonban már korábbi elgondolásának kényszerű megváltoztatásáról ír.
Galilei 1632-es műve, a Dialógus a két fő világrendszerről 1633. június 22-én elítéltetett, kinyomtatott
példányait elégették. Descartes visszakozott a mű megjelentetésétől.

5.4.5. Értekezés a módszerről
1634–35-ben Descartes leginkább azzal foglalkozott, hogyan hozza végleges formára vázlatszerűen
már valószínűleg meglévő két természetfilozófiai „kísérletét”, a Dioptrique-ot és a Les méteores-t
(Dioptrika, Égi jelenségek). 1636 márciusában a következőket írja Mersenne-nek, összefoglalva a
készülő kötet céljait:

      „[...] négy tanulmányról van szó, mind francia nyelven, a közös cím pedig a következő
lesz: Amaz egyetemes tudomány tervezete, amely képes rá, hogy természetünket a tökéletesség
legmagasabb fokára emelje. Továbbá: Dioptrika, Az égi jelenségek és Geometria, ahol is a szerző a
legkülönösebb tárgyakat, amelyeket csak kiválaszthatott az általa javasolt egyetemes tudomány
bizonyítására, olyképp magyarázza, hogy azok is megérthessék, akik még egyáltalán nem
foglalkoztak tudománnyal. E tervezetben fölfedem módszerem egy részét, megkísérlem bebizonyítani
Isten és a testtől elválasztott elme létezését, s hozzáfűzök még több más dolgot is, amelyeket, úgy
vélem, szívesen fogad majd az olvasó. A Dioptrikában a fénytörés anyagán és a távcső feltalálásán
kívül különösen is tárgyalom a szemet, a fényt, a látást s mindazt, ami a katoptrikához és az optikához
tartozik. Az égi jelenségek köréből elsődlegesen a só természetét emelem ki, a szelek és a
mennydörgés okait, a hó alakzatait, a szivárvány színeit, amelyekkel kapcsolatban megkísérlem
általában is bemutatni, milyen valamennyi szín természete. [...]. Végezetül pedig a Geometriában
általános módszert próbálok adni mindazon feladatok megoldására, amelyeket eddigelé nem sikerült
megoldani” (AT I, 339. sk.).
     E mű 1637-ben jelent meg Leidenben, a következő végleges címmel: Értekezés az ész helyes
vezetésének és a tudományos igazság kutatásának módszeréről, továbbá Dioptrika, Égi jelenségek és
Geometria, melyek e módszer alapján végzett kísérletek.

     A „meteorológia” hagyományosan a szublunáris szférához tartozó égi jelenségeket tárgyalta a
négy elemről szóló arisztotelészi tanításra építve. Descartes mindenekelőtt átalakítja a négy elem
tanát a Le monde-ból ismert mikrokorpuszkuláris alapú elemtanná, majd kizárólag erre építve
értelmezi a meteorológiai jelenségeket.

      A Dioptrique elsősorban optikai eszközök előállításával kapcsolatos geometriai vizsgálódásokat
tartalmaz. A fény és a fénysugár természetének magyarázatával kezdődnek a fejtegetések, majd a
szem részeinek és a látás működésének leírásán át a látás javítását szolgáló eszközök leírásával
zárulnak.

      Az 1637-es kötet harmadik esszéje a Géometrie, amely három könyvből áll. Az első könyv fő
célja, hogy átjárást biztosítson a geometria és az aritmetika között, olyan új algebrai eszközök
bemutatása révén, amelyek geometriai problémákat aritmetikai eszközökkel oldanak meg, és viszont.
Mindennek alapja az aritmetikai alapműveletek geometriai modellálása. Descartes rendre bemutatja,
hogyan lehet az alapműveleteket geometriai eszközökkel, azaz pusztán egyenesek és körök
alkalmazásával végrehajtani.

     Ezután a következő lépés az lesz, hogy az egyeneseket nem húzzuk meg ténylegesen, hanem
betűkkel jelöljük őket, majd úgy téve, mintha ismernénk az ismeretleneket, úgy kombináljuk az
egyeneseket, hogy minden mennyiséget kétféleképp fejezünk ki. Ezáltal egyenletekhez jutunk, a fő
feladat pedig éppen az, hogy minden ismeretlen egyeneshez találjunk egy egyenletet. Ebből a
kezdeményből alakult ki az egyenletek kezelésének új módszere.

      Az Értekezés az ész helyes vezetésének és a tudományos igazság kutatásának módszeréről című
írás voltaképp előszónak íródott a most elemzett művekhez, de a legnépszerűbb Descartes-művé
vált. Nem egységes a fölépítése: az első két rész életrajz a második részben néhány módszertani
szabállyal. A harmadik rész „ideiglenes etika”, a negyedik metafizika, az ötödik kozmológia és
anatómia, a hatodik pedig bevezető a Dioptrique-hoz és a Les méteores-hoz.

      Az első rész két első bekezdése a „józan ész” (le bon sens) fogalma kapcsán fontos metafizikai
téziseket előlegez meg, látszólag könnyed, semmire sem kötelező módon, majd a fennmaradó részt
tanulóéveinek egy meghatározott filozófiai szempontból való rekonstrukciója alkotja.

      „A józan ész az a dolog, amely a legjobban oszlik meg az emberek között, mert mindenki azt
hiszi, hogy annyit kapott belőle, hogy még azok sem szoktak maguknak többet kívánni, mint
amennyijük van, akiket minden más dologban csak igen nehéz kielégíteni. S nem valószínű, hogy
ebben mindenki téved; ez inkább azt bizonyítja, hogy az a képesség, amelynél fogva helyesen ítélünk,
és az igazat megkülönböztetjük a hamistól – s tulajdonképpen ez az, amit józan értelemnek vagy
észnek nevezünk –, természettől fogva egyenlő minden emberben” (Értekezés, 15).

     A „józan ész” Descartes-nál az egész filozófiát átfogó kulcsfogalom. A sens szó jelentése ebben
az összefüggésben inkább „judícium, ítélet, ítélőképesség”, mint érzék. A kifejezés első jelentésében
csak az ítélés képességét foglalja magában, függetlenül attól, hogy jól ítélünk-e. Józannak (bon,
bona) viszont csak akkor nevezhetjük az ítélő észt (sens, mens), amikor jól ítélünk. Ezáltal pedig
elérkeztünk a kifejezés második alapjelentéséhez. Ahhoz ugyanis, hogy jól ítéljünk, arra is szükség
van, hogy tudásra tegyünk szert azokról a dolgokról, amelyekkel kapcsolatban ítéletet kell majd
hoznunk. Descartes az első rész vége felé legfőbb kívánságának azt mondja,
hogy megtanulja megkülönböztetni az igazat a hamistól. Az a tudásanyag pedig, amely e fontos
célnak megfelel, épp a Szabályok egységes rendszere, melynek egységessége megfelel a vizsgálódó
elme egységének. Amikor már a tudás így kiépített rendszere szolgál velünk született
ítélőképességünk működésének alapjául, akkor mondhatjuk el magunkról, hogy megszereztük a
„józan észt”, a helyesen ítélés képességét.

      Az első részt és a második első felét önéletrajzi fejtegetésekbe ágyazott áttekintés foglalja el
arról, melyek voltak azok az „ifjúkora óta járt utak”, amelyeken egy módszer megalkotásához jutott
el. Noha nem a Szabályok részletességével, de nagyjából ugyanazt a módszert javasolja
az Értekezés is.

      Az első két részben vázolt intellektuális önéletrajzot a kívülről jövő s a belsőből fakadó tudás
ellentéte határozza meg. Ez önéletrajzi réteg kulcsmondata a következő:

      „S így azt gondoltam, hogy a könyvekben felhalmozott tudományok, legalábbis azok, amelyek
csupán valószínű érveket alkalmaznak, s nincsenek igazi bizonyításaik, mivel apránként alakultak és
gyarapodtak több különböző ember vélekedéseiből, nem közelítik meg annyira az igazságot, mint
azok az egyszerű érvelések, amelyeket egy józan eszű ember, természetes módon képes alkalmazni
az előtte megjelenő dolgokra” (26).

      A külső, egymásnak ellentmondó, pusztán valószínű tudást nyújtó autoritásokkal áll szemben a
belénk született megismerőképességre támaszkodó ember, aki az elme belészületett műveleteit
alkalmazva alkotja meg azokat az érvláncokat, amelyek a belészületett ismeretmagvakat igazi
ismeretekké alakítják át. Ez az apriorisztikus megismeréselmélet szolgál az Értekezés valamennyi
fejtegetésének alapjául, és erre vonatkozik a természettudományos megismerés a priori kezdeteinek
hangsúlyozása a hatodik részben is.

      „Először is általánosságban igyekeztem megtalálni mindannak elveit vagy első okait, ami van,
vagy lehet a világon, anélkül hogy e célból bármi mást is tekintetbe vettem volna, mint Istent, ki e
világot teremtette, s anélkül hogy ezeket az elveket vagy első okokat másból származtattam volna,
mint bizonyos igazságmagvakból, amelyek természetes módon vannak lelkünkben” (70).

     Az Értekezés ötödik részének végén teljesen egyértelművé válik, hogy az emberi eszes lélekkel,
azaz a józan ésszel együtt születő igazságmagvak eredete Isten teremtő és fenntartó tevékenysége.
Descartes itt kicsivel többet mond az eszes lélek keletkezéséről, mint a Le monde-ban.

      „Ezután leírtam az eszes lelket, és megmutattam, hogy semmiképp sem származtatható az
anyag képességéből, mint a többi dolog, amelyekről beszéltem, hanem kifejezetten meg kellett
teremtetnie. Azt is leírtam, hogyan nem elég, hogy csak úgy időlegesen ott időzzék az emberi
testben, mint a kormányos a hajójában, talán csak azért, hogy tagjait mozgassa, hanem szükség van
rá, hogy szorosabban kapcsolódjék össze és egyesüljön vele azért, hogy a testrészek mozgatásán túl a
miénkhez hasonló érzelmei és vágyai lehessenek, s így igazi embert alkothasson” (66).

      Vagyis, amíg Isten megteremti az anyagot általában véve, s szabad, csak a mozgástörvények
által gátolt fejlődésnek engedi, addig az emberi eszes lelket külön teremti meg, s egyesíti az
öntörvényű mozgás nyomán kiformálódott testtel. Az emberi eszes lélek valamennyi igazságmagva és
belészületett művelete közvetlenül Isten révén az, ami. Amiként Isten egyenes mozgásra való
eredendő hajlamot helyezett az anyag részecskéibe, úgy a belészületéssel együtt került az emberi
elmébe a hajlam az igazságmagvak „egyenes” kibontására, mely a sokféle emberi autoritással
találkozva törést szenved és elbizonytalanodik ismereteiben. Descartes fő problémája az, hogyan
lehetséges megvalósítani a legtermészetesebb megismerési irányultságot, ha egyszer minden külső
körülmény ellene hat.

     A megoldás egyik eleme, amelyet az Értekezés és az esszék együtt hivatottak megjeleníteni, a
sokféle tudományban, a látszólag különböző módszerek mögött megbúvó egységes szabályrendszer,
melynek négy fő szabálya van.

      Az első szabály első része tartalmazza a szorosan vett igazságkritériumot – „semmit ne fogadjak
el igaznak, amit nem evidens módon ismertem meg annak” –, második része pedig értelmezi azt:
„világosan és elkülönítetten áll elmém előtt”. Az elme éppen úgy szemléli gondolattárgyait, ahogyan
a szem testi tárgyait. Ahhoz, hogy valamit evidens módon ismerjünk meg, arra van szükség, amit
a Szabályok „intuíciónak” nevezett. Magát az evidenciát egy későbbi mű, az Alapelvek a „világosan és
elkülönítetten” kifejezések újabb metaforikus értelmezésével magyarázza.

     „Világosnak (claire, clara) azt a megragadást nevezem, amely a figyelmes elme számára jelen
van és nyilvánvaló: amiként azokról a tárgyakról mondjuk, hogy világosan látjuk őket, amelyek [...] a
szemre elég erős és nyilvánvaló hatást gyakorolnak. Elkülönítettnek (distincte, distincta) pedig azt
nevezem, ami – amellett, hogy világos – minden más megragadástól olyannyira el van választva és
olyannyira el van vágva, hogy egyáltalán semmit sem foglal magában, csak ami világos” (45.§).

     A második szabályt hagyományosan a felosztás vagy analízis, a harmadikat pedig a szintézis
szabályának szokás nevezni. Descartes az Elmélkedésekhez kapcsolódó második sorozat ellenvetésre
adott válaszában az analitikus „bizonyítási elv” (ratio demonstrandi) alkalmazása mellett foglal állást,
ám ez az analízis – a regresszus módszerhez hasonlóan – az analízis és a szintézis módszertani
lépéséből tevődik össze.

      Az egységes módszer tézisét követve minden vizsgálódási területen e módszer alkalmazási
példáit kell tudnunk felfedezni. A descartes-i filozófia rendjében az első ilyen vizsgálódás a metafizika
területére visz. Mivel azonban a descartes-i metafizika, illetve „első filozófia” definitív módon
az Elmélkedésekben jelenik meg, ezért a metafizika kifejtését a későbbi mű kapcsán adjuk majd meg.

     Az Értekezés harmadik része Descartes néhány etikai gondolatát tartalmazza „ideiglenes etika”
címen. Descartes számára az etika megalkotása a legfőbb filozófiai célok közé tartozik.
Az Alapelvek francia kiadásához írt bevezető levél (Picotlevél) a következőképp fogalmaz:

     „Így az egész filozófia egy fához hasonlatos, melynek gyökerei a metafizika, törzse a fizika, az e
törzsből kinövő ágai pedig az összes tudomány, melyek a három legalapvetőbbre, tudniillik az
orvostudományra, a mechanikára és az erkölcstanra, egy olyan legmagasabb és legtökéletesebb
erkölcstanra vezethetők vissza, amely, a többi tudomány teljes ismeretét előfeltételezve, a
bölcsesség legvégső foka” (Alapelvek, 16.).

      Vagyis végső soron nincs fontosabb az etikánál, ám az odavezető út igen nehéz, s ezért,
kényszerűen, az út is céllá válik. Descartes mindenesetre a természetfilozófia eredményeire épülő
etikát fizikalisztikusan gondolta el, mint a filozófia végső céljáról az Értekezés hatodik részében adott
rövid eszmefuttatás mutatja:

     „Amikor azonban a fizikában eljutottam néhány általános fogalomhoz, s elkezdtem őket
kipróbálni különböző partikuláris kérdésekben, [...] úgy véltem, nem szabad őket rejtegetnem, hacsak
nem akarok nagyot véteni ama törvény ellen, amely arra kötelez bennünket, hogy tőlünk telhetően
az emberek közös jólétén fáradozzunk. Mert fogalmaim megmutatták nekem, hogy el lehet jutni
olyan ismeretekhez, amelyek rendkívül hasznosak az életben, s hogy ama spekulatív filozófia helyett,
amelyet az iskolákban tanítanak, lehet találni olyan gyakorlati filozófiát, amely által oly alaposan
ismerjük meg a tűz, a levegő, a csillagok, az égboltozat és a bennünket környező egyéb dolgok erejét
és működését, mint amennyire ismerjük mesterembereink különböző foglalkozásait, úgyhogy
felhasználhatók mindarra, amire alkalmasak, s ezzel a természetnek mintegy uraivá és birtokosaivá
válhatnánk. [...] [Az egészség] kétségkívül legelső javunk, s a földi élet minden más javának alapja;
még a szellem is annyira függ a test vérmérsékletétől és szerveinek állapotától, hogy [...] ha
lehetséges valamilyen eszközt találni, amely általában bölcsebbekké és ügyesebbekké teheti az
embereket [...], azt csakis az orvostudományban kereshetjük” (68 sk.).

      Még a morális értelmű bölcsesség is a Descartes által javasolt, a fizikára épített orvostudomány
módján érhető el. Vagyis nemcsak a külső természet meghódítását tartja szem előtt, hanem azt is,
hogy belső természetünk fölött is uralkodni tudjunk. E belső uralom megszerzésének legjobb módja
pedig a mechanikán alapuló új természetfilozófia. Kétséges, hogy valaha is kidolgozta-e Descartes ezt
az etikát, de az bizonyos, hogy az Értekezés „ideiglenes etikája” nem a „végleges etika”. Helytelen
volna azonban, ha az utóbbit színlelés termékének tekintenénk, csupán mert konformistának látszó
attitűdöt képvisel, melyet leginkább az első szabály néhány részlete mutat:

      „Az első [szabály] az volt, hogy engedelmeskedjem hazám törvényeinek és szokásainak,
állhatatosan ragaszkodjam ahhoz a valláshoz, amelyre Isten kegyelméből gyermekkorom óta
oktattak, minden más dologban pedig a legmérsékeltebb és a szélsőségektől legtávolabb eső
véleményekhez tartsam magam, azokhoz, amelyeket a legjózanabb emberek, akikkel majd
érintkeznem kell, tettek magukévá a gyakorlati életben” (35).

     Ezek a sorok kétségkívül konformista attitűdöt sugallnak. Ám ha felidézzük e szabály folytatását,
konformistának semmi szín alatt sem nevezhető gondolatokat találunk: „Mivel ugyanis ez időtől
fogva saját nézeteimet nem vettem semmibe, mert hiszen valamennyit újra vizsgálatnak akartam
alávetni, biztos voltam abban, hogy nem tehetek jobbat, mint hogy a legjózanabb emberek
véleményét kövessem.” A „legjózanabb ember” kifejezéssel Descartes egyértelműen a „józan ész”
kiművelésének átfogó programjára utal, vagyis „a legjózanabbakon” azokat kell érteni, akik a
legtovább jutottak a descartes-i program megvalósításában. Az „ideiglenes” morálnak tehát végső
soron nincs olyan külső mércéje, amelyhez konformistán alkalmazkodnia kellene. A mérce ugyanaz,
mint az általános filozófiai programban.

     A második vezérelvet az „elhatározottság szabályának” lehet nevezni.

     „Második vezérelvem az volt, hogy a lehető legszilárdabb és legelhatározottabb legyek
cselekedeteimben, s hogy éppoly állhatatosan kövessem a legkétségesebb nézeteket is, ha már
egyszer elhatároztam magamat, mintha a legbiztosabbak volnának.”

      E szabály jelentősége az, hogy az ész szerepét hangsúlyozza még a gyakorlati döntési
szituációkban is, amelyeket az jellemez, hogy a körülményeket s a meghatározó ok-okozati
összefüggéseket csak részlegesen ismerjük. E bizonytalansággal szemben biztosítjuk a racionalitás
minimumát, amely abban áll, hogy nem szolgáltatjuk ki magunkat szenvedélyeink pillanatról
pillanatra változó ítéleteinek, hanem megpróbálunk az egyes pillanatokon átívelő folyamatosságot
adni a cselekedetnek, még akkor is, ha ez a folyamatosság – még – nem a teoretikus ész evidens
belátásán alapul.

     „Harmadik vezérelvem az volt, hogy mindig sokkal inkább magamat igyekezzem legyőzni,
mintsem a sorsot, inkább kívánságaimat változtassam meg, mint a világ rendjét. S általában ahhoz a
hithez szokjam, hogy csakis gondolataink vannak egészen hatalmunkban, úgyhogy ha a külső
dolgokra nézve megtettünk mindent, ami tőlünk telt, akkor mindaz, ami hiányzik a sikerhez,
számunkra teljesen lehetetlen.”
      E vezérelv egy fontos sztoikus tanítást fogalmaz újra, miközben rávilágít karteziánus etika és
metafizika kapcsolatára: mindkettőben fontos szerepet játszik a gondolkodás elsőbbsége és
függetlensége. A gondolkodással szemben álló másik oldalon a „világ rendje” forrása Descartes-nál
részben a sztoikus fátum, részben a személyes Isten gondviselése s végül a világ új természetfilozófiai
leírása.

5.4.6. Elmélkedések az első filozófiáról
Descartes 1640-ben jelentette meg hosszú időn át érlelt metafizikai munkáját, az Elmélkedések az
első filozófiáról című könyvet. Első ez a filozófia abban az értelemben, hogy a filozófia egész
rendszerének alapjairól van szó benne az imént idézett fa-hasonlat értelmében. Ugyanakkor nem egy
szokásos filozófiai művel van dolgunk, hanem elmélkedésekkel. A meditáció a korban a vallásos
irodalom jellegzetes műfaja volt, nem a filozófiáé. Descartes szempontjából ez a cím- és
formaválasztás annak a változásnak megjelenítője, amely a filozofáló ént állította a filozofálás
középpontjába. A tanulóknak a külső világtól a belső felé kell fordulniuk, hogy kellően szilárd alapot
találjanak a külső világ tanulmányozásához. Mert Descartes alapkérdése a következő: adott az élet
átalakításában, kényelmesebbé tételében egyre sikeresebb matematikai természettudomány;
hogyan lehetséges igazolni azt, hogy a matematika és a rá épülő többi tudomány képes
kétségbevonhatatlan bizonyosságú állításokat tenni. Az igazságot pusztán az értelem természetes
világossága révén kutatva lehetséges-e olyan állítást találni, amely ellenáll minden furfangnak,
amellyel kétségbe vonhatjuk köznapi állításainkat, s amely a filozófia épületének megrendíthetetlen
alapzatát alkothatja?

      Ennek a feladatnak megoldására vállalkozik a hat részből álló metafizikai elmélkedés. Az első
rész azt mutatja meg, hogy lehetséges kételkedni valamennyi olyan állításunkban, amelyet a köznapi
életben igaznak tartunk. Nem tényleges kételkedésről van persze szó, hanem arról,
hogy lehetséges kételkednünk minden olyan állítással kapcsolatban, amelyekben ténylegesen talán
sohasem kételkedünk. „Módszertani” kételkedésről van szó, melynek célja ellensúlyozni azt az
előítéletünket, hogy túlságosan kötődünk az anyagi dolgokra vonatkozó, érzéki tapasztalatainkhoz. E
kételkedéshez Descartes a szkeptikus érvkészletből merít érveket, melyek eredeti célja az volt, hogy
kimutassák, nincs egyetlen, teljes bizonyossággal tudható állításunk sem. Descartes-nak tehát
óvatosan kell eljárnia: elég erősnek kell láttatnia ez érveket ahhoz, hogy meggyőzze az olvasót az
átfogó kételkedés jogosságáról, ám legalább egy állítással szemben kapitulálnia kell. Az első
elmélkedés az első feladatot oldja meg. Kiindulópontja, hogy a legtöbb igaznak tartott állítás eredete
az érzékekben rejlik. Márpedig az érzékek megbízhatatlanok: az „illúzió-argumentum” szerint elvileg
lehetséges, hogy az érzékszervek mindig megtévesszenek. Ám legtöbb tapasztalatunk mégiscsak
megbízhatónak látszik. Descartes ezért egy fokkal mélyebbre hatol, s bevezeti az „álom-
argumentumot”: mivel álmunkban mindaz meg szokott történni velünk, ami ébrenlétünk alatt, ezért
mindig lehetséges, hogy éppen csak álmodjuk azt, ami megtörténik velünk.

     Egy újabb ellenvetés nyomán ismét mélyebbre hatolunk: az eddigieket elismerve azt azért
mégsem tagadhatjuk, hogy az értelem képes olyan egyszerű alkotóelemeket felfedezni az összetett
dolgokban, amelyeknek létezniük kell, s amelyek a róluk szóló állítások számára szilárd alapot
nyújtanak. Így az aritmetika, a geometria például mentesíthető volna a kételytől.

     Erre válaszul Descartes egy eredeti érvet vezet be az isteni mindenhatóságra építve. Úgy tűnik,
egy ilyen isten megteheti, hogy még a legegyszerűbb dolgok se létezzenek, s mindannyiszor
tévedjünk, mikor összeadjuk a kettőt s a hármat. S ha valaki tagadná e mindenható Isten létezését,
annak Descartes azt válaszolja, hogy ha tisztán természeti folyamatok eredményeként jöttünk létre,
nem a mindenható Isten teremtményeként, akkor sokkal inkább elképzelhető, hogy mindig tévedünk.
       Ezzel Descartes tulajdonképpen már meg is oldotta feladatát: a mindennapi életben felmerülő
valamennyi tudástípusról kiderítette, hogy elvileg nem megkérdőjelezhetetlenek. Ám a legbizarrabb
érv még csak ezután következik: Descartes számot vet azzal, hogy a megszokás hamar elfeledteti
velünk azt, hogy a szkeptikus érvek hatására kételkedni kezdtünk a matematika állításaiban. A
kételkedésnél többre van hát szükség: arra, hogy hamisnak tartsuk valamennyi, elvi kétellyel illethető
állításunkat. Így érhetjük el, hogy tartósan is megvonjuk bizalmunkat tőlük. E cél elérése érdekében
vezeti be Descartes a (csaknem) mindenható, agyafúrt, gonosz szellemet, amely minden erejével
azon van, hogy megtévesszen bennünket. A fő feladat pedig immár az lesz, hogy olyan állítást
találjunk, amely még e „démoni” lény hatóerejének is ellenáll. Miután meggyőződtünk róla, hogy
nincs ég, nincs föld, nincsenek érzékszerveink, nincsenek testek, vajon nem jelenti-e ez azt is, hogy mi
magunk, maga az elmélkedő én is megszűnt létezni? S itt következik az érvelés fordulópontja. Ha
egyszer meggyőződött valamiről, még ha pont arról is, hogy mindent hamisnak kell tartania, akkor is
kell, hogy létezzen ő, aki meggyőződött, még akkor is, ha a démon áldozata. De mit jelenthet az a
létezés, melyről egy gonosz démon machinációi közben bizonyosodunk meg? Egyedül a gondolkodás
marad meg e létezés formájaként: „[...] én vagyok, én létezem; ez bizonyos. [...] Ha teljességgel
megszűnnék gondolkodni, teljességgel megszűnnék létezni is.” Vagyis gondolkodván létezünk,
gondolkodó dologként vagyunk. Ez a nevezetes cogito- – azaz a saját gondolkodásomra épülő –
argumentum lényege. Annak értékeléséhez azonban, hogy mit nyertünk vele, látnunk kell, mi is
pontosan a gondolkodás. Descartes egy konkrét test, egy darab viasz ideáját vizsgálja meg, s arra a
következtetésre jut, hogy amit gondolkodásunk viaszként azonosít, nem egy konkrét, létező testből
kerül az elménkbe, hanem olyasmi, amit az elme hoz magával: „Azt, amiről úgy vélekedtem, hogy a
szememmel látom, egyedül az ítélés képessége alapján ragadom meg – ez pedig az elmémben van.”
Vagyis Descartes eljutott ugyan egy általa kétségbevonhatatlannak vélt állításhoz, ám nagy árat
fizetett érte: megszüntette a gondolkodó én, az elme minden közvetlen kapcsolatát a testi világgal,
beleértve saját testét is. Hogyan lehetséges azonban, hogy azok az állítások, melyek elménk
elszigetelt terében formálódnak, mégiscsak igazak e gondolkodás tárgyairól, a testi világról?
Léteznek-e egyáltalán testek? E kérdések megválaszolása felé fordul Descartes a harmadik
elmélkedéssel. Először is azt kérdezi magától, hogy mi lehet a tiszta gondolkodás igazságának
kritériuma. Amikor bizonyossá váltunk saját létezésünket illetően, egyetlen körülmény biztosított
erről: az, hogy e tényállást világosan és elkülönítetten beláttuk. Ez lesz tehát az általános szabály:
„Igaz mindaz, amit egészen világosan és elkülönítetten megragadok.” Az a szabály tehát, melyet
az Értekezés érvelés nélkül rögzített, most a metafizikai vizsgálódás eredményeként jelenik meg.
Megmarad azonban a kérdés, hogy milyen módon kerülnek elménkbe ezek az ideák, amelyek egy
részével kapcsolatban természetes ösztönünk azt súgja, hogy külső tárgyak hozzák létre bennünk, s
ezért valamiképp hasonlóak is e tárgyakhoz. Az eddigiek alapján ez a meggyőződés vak ösztönnek
minősül. Bárhogy áll is azonban a dolog ideáink eredetével kapcsolatban, megkülönböztethetjük
őket tartalmuk, „objektív realitásuk” szerint is, annak függvényében, milyen dolgot jelenítenek meg
elménkben. Azok az ideák, amelyek dolgokat mutatnak, valamiképp „nagyobbak”, mint azok,
amelyek dolgok tulajdonságait jelenítik meg, de a legnagyobb mégis az az idea, „amelynek révén
belátom, hogy van valamilyen Isten, aki örökkévaló, végtelen, mindentudó, mindenható”. Ennek a
megkülönböztetésnek döntő jelentősége van ama kérdés szempontjából, hogy miként juthatunk ki
elménk elszigeteltségéből a testi világ létezőihez. Descartes szerint ugyanis „a természetes világosság
révén nyilvánvaló”, hogy bármely dolog teljes okában legalább annyi realitásnak kell lennie, mint
okozatában, mert különben az okozat többlete a semmiből származnék, ami lehetetlen. Ha pedig van
olyan ideánk, amelynek objektív realitása végtelenül nagyobb, mint bármely más idea objektív
realitása, akkor be kell látnunk, hogy léteznie kell annak a létezőnek, amelyben ténylegesen is
megvan ez a végtelen realitás, hiszen másként nem adhatnánk magyarázatot az idea létrejöttére.
Márpedig ez a létező Isten. „Ennélfogva, az imént mondottak alapján, szükségképp le kell vonnunk a
következtetést, hogy Isten szükségképp létezik.” Vagyis Descartes ideaelemzését követve egy sajátos
istenérvet rekonstruáltunk. Isten, megteremtvén elménket, beléhelyezett bizonyos ideákat,
amelyeket nekünk utóbb nem az érzéki tapasztalat révén kell megalkotnunk, hanem – persze
fáradságos munkával – önmagunkból kell előcsalogatnunk. Ilyen – „velünk született” – idea Isten
ideája is, amelyet megtisztítván a hozzákapcsolódó hiedelmektől, átalakíthatunk azzá az ideává,
amelynek objektív realitása mint okozat túlmutat önmagán arra a végtelen létezőre, amely nemcsak
ennek az ideának, de minden dolognak teremtője. Ide fog majd kapcsolódni a hatodik elmélkedésben
a materiális dolgok létezését bizonyító érvelés, ám addig még van egy fontos feladat: fel kell menteni
Istent a tévedéseinkben rejlő tökéletlenség előidézésének vádja alól (negyedik elmélkedés), s egy
másik, az iméntinél – Descartes szerint – erősebb érvet is ismertetnünk kell Isten létezése mellett
(ötödik elmélkedés).

      Kiindulópontunk az a kérdés volt, hogy miként tehetünk szert megrendíthetetlen alapzaton álló
filozófiai rendszerre, melyben benne foglaltatik valamennyi lehetséges ismeret. Van már egy
feltétlenül bizonyos állításunk önmagunkról, s tudjuk, hogy Isten, minden dolog teremtője létezik.
Ebből már legalább annyi következik, hogy a csaló démon hipotézise tarthatatlan, hiszen Isten a
legfőbb jó, s nem engedi egy nagy hatalmú csaló démon működését. Tapasztaljuk azonban, hogy
olykor bizony tévedünk. Ameddig tehát nem bizonyítjuk be, hogy a tévedés oka bennünk, tehát Isten
teremtményeiben van – ám nem úgy, hogy ebből vagy Isten gonoszságára, vagy gyengeségére kell
következtetnünk –, addig kitűzött célunkat még nem értük el.

      Descartes megoldásának kiindulópontja, hogy az ítéletalkotás folyamatát két képesség, az
értelem s az akarat együttműködéseként értelmezi. Az értelemben leképeződik egy tényállás, az
akarat pedig állást foglal vele kapcsolatban állító vagy tagadó módon. A tévedés nem vezethető le
egyik képesség fogyatékosságából sem: az értelem ugyan korlátozott, ám ez nem olyasmi, amit
számon lehetne kérni Istenen, az akarat pedig teljes, oszthatatlan egész: Istenben sem nagyobb, mint
bennünk. A tévedés a két képesség megbomlott összhangjából fakad: az akarat állást foglal akkor is,
mikor az értelemben nincs elegendő információ, s ez még akkor is helytelen, ha az ítélet véletlenül
helyes lesz. Csak akkor volna szabad állást foglalnunk, amikor a döntést a megragadott tényállás
maga kényszeríti ki: a háromszög természetét belátva nem tehetem meg, hogy ne állítsam szögeinek
megegyezését két derékszöggel.

      E példa átvezet az ötödik elmélkedés istenérvéhez, amely a Kant óta ontológiainak nevezett érv
egy változata. Descartes – korábbi műveiből ismert módon – fölteszi, hogy vannak bizonyos
örökkévaló, változhatatlan természetek, mint amilyenek a geometriai alakzatok. Amikor a
háromszögről bizonyítunk valamit, azt erről a változhatatlan formáról bizonyítjuk, nem pedig
valamely külső világbeli háromszögletű alakzatról. Istenhez viszont épp annyira hozzátartozik egy
ilyen természet, mint a háromszöghöz, s ha a háromszögről joggal állíthatjuk, hogy lényegétől
elválaszthatatlanok bizonyos alapvető tulajdonságai, úgy Istenről pedig joggal állíthatjuk, hogy
„lényegétől éppoly kevéssé különíthető el a létezés, mint [...] amilyen kevéssé lehet elkülöníteni a
hegy ideájától a völgy ideáját”.

       Ezzel pedig már együtt is van minden ahhoz, hogy a hatodik elmélkedés megadja Descartes
végső válaszát arra a kérdésre, hogy miként lehetséges tudományos ismeret a létező külvilág testi
dolgairól. Hiszen már megbizonyosodtunk róla, hogy létezik Isten, akinek jóságával nem fér össze,
hogy megtévesszen bennünket. Láttuk azt is, hogy lehetséges a tévedést pusztán emberi eredetűként
magyarázni. Ha tehát Isten nagy hajlandóságot helyezett belém arra, hogy úgy véljem, testi dolgokat
mutató ideáim maguktól e dolgoktól származnak, akkor ez ideákat csakugyan e testi dolgok
bocsátották belém. Vagyis a külvilág – létezik. S noha ettől még nem lesz valamennyi, róla tett
állításunk igaz, a harmadik elmélkedés megadta azt a kritériumot, melynek segítségével minden
ideánkról megállapíthatjuk, mennyi igazságkezdemény rejlik bennük: az igazság mértéke a világosság
és elkülönítettség, ami végső soron ismét csak az isteni igazmondás feltételezésén alapul.

5.4.7. A filozófia alapelvei és A lélek szenvedélyei
Descartes 1640 után kidolgozta addig elért eredményei szisztematikus összefoglalását, A filozófia
alapelveit. E mű a taníthatóság érdekében rövid cikkelyekből áll, s tartózkodva minden polémiától „az
észérvek rendjét” (l’ordre des raisons) követi. A Le monde és az Értekezés-kötet után ez a harmadik
kísérlet, amelyben Descartes addigi nézeteinek összefoglalását kívánta adni. Célja nem új
eredmények közzététele, hanem a régiek olyan összefoglalása, amelyből kitűnik, az új filozófia
eredményei nem ellentétesek a keresztény teológiával. A mű négy részből áll: Az emberi megismerés
alapelvei, Az anyagi dolgok alapelvei, A látható világ, A Föld. Mivel itt túlnyomórészt olyan korábbi
eredmények összefoglalásáról van szó, amelyeket már érintettünk, ezért most csak az utolsó évek
legfontosabb vizsgálódásainak tárgyáról, a szenvedélyek tanáról ejtünk néhány szót.

       A korábban idézett fa-hasonlat a morálfilozófiának különleges státust biztosított a filozófián
belül: az egész filozófia haszontalan volna, ha nem segítene hozzá bennünket egyrészt a külső
természet uralásához (a mechanika révén), másrészt saját belső természetünk átalakításához, ami a
morálfilozófia feladata. Ez másképp úgy is megfogalmazható, hogy az igazi erény előfeltételezi a
tudományok ismeretét, de ezen kívül tartalmaz még valamit, amitől több, mint azok puszta
aggregátuma. Az Alapelvek latin kiadásának Erzsébet hercegnőhöz írott bevezetője ezt is
nyilvánvalóvá teszi: „azok [az erények], amelyek oly tiszták és oly tökéletesek, hogy egyedül csak a
helyes ismeretéből származnak, mind azonos természetűek, és összefoglalhatók a bölcsesség
egyetlen neve alatt. Mert mindenki, aki szilárdan és állhatatosan mindig helyesen akar élni eszével,
amennyire ez rajta áll, és minden cselekedetében azt akarja tenni, amit a legjobbnak ítél, az valóban
bölcs [...], s már csak ezáltal is igazságos, bátor, szerény, s rendelkezik valamennyi többi erénnyel is
[...]” (Alapelvek, 22). Vagyis a descartes-i morál két részből áll. Tartalmaznia kell egy kognitív
összetevőt: ismernünk kell önmagunkat, azaz a lélek és a test együttműködését (metafizika és fizika);
ugyanakkor nem lenne teljes a voluntarisztikus összetevő nélkül, amely az akarat szilárdságát követeli
meg. A test és lélek kapcsolatára irányuló fizikopszichológiai vizsgálódásnak egybe kellene forrnia az
akarat természetére vonatkozó morálfilozófiai gondolatmenetekkel. Vagyis bármilyen tökéletesen
legyen is föltérképezve az a mechanizmus, amely az életszellemek és a tobozmirigy közvetítésével
átadja a test észleleteit a léleknek s a lélek útmutatásait a testnek, a döntő mégiscsak az lesz, hogy
akarjuk-e, illetve elég szilárdan akarjuk-e követni az értelem útmutatását. Vagyis A lélek
szenvedélyeinek az igazi nemeslelkűségről szóló tanítása döntő jelentőségre tesz szert: ez ugyanis
abban áll, hogy felismerjük: egyedül a szabad rendelkezés az akarásainkkal tartozik hozzánk, és csak
amiatt lehet dicsérni vagy gáncsolni bennünket, hogy jól vagy rosszul éltünk-e vele. Másrészt annak is
döntő jelentősége van, hogy szilárd és állandó elhatározást érezzünk magunkban arra, hogy jól éljünk
ez akarattal: soha ne mulasszuk el akarni mindazokat a dolgokat, amelyeket a legjobbnak ítélünk – ez
lesz az erény tökéletes követése.

      Mindez azonban világosan mutatja a döntő nehézséget is: az akarattal lehet jól, de rosszul
is élni. Ám e nehézség nem minden cikkelyben jelenik meg ilyen nyilvánvalóan. A 154. cikkely nem
a libre disposition de ses volontés kifejezést alkalmazza, hanem a „jóakaratot” (la bonne volonté),
mint amit minden nemes lelkű ember mindenki másban is föltételez. Annak ellenére, hogy végtelen
sok dologról egyáltalán nincs tudomásunk, számtalan más dologgal kapcsolatban pedig tévedünk,
Descartes a saját szempontjából joggal nevezheti „józan”, tehát jól működő észnek azt a komplex
megismerőképességet, amely az értelemből és az akaratból áll. Ugyanez az oka annak is, hogy az
akaratot jónak nevezi annak ellenére, hogy a szenvedélyek az esetek jelentős részében elfordítják a jó
iránytól. A megismerőképesség és az akarat alapzatában föl kell tételeznie a helyes (recte) működésre
való eredeti diszponáltságot. Az univerzum Descartes számára akkor is a jó Isten teremtménye, ha a
matematikai természettudomány által adott világleírás felől nézve nem nagyon talál utat e jósághoz.

5.5.1. Ellenvetések és Válaszok
Descartes hatása a kortárs gondolkodásra szinte felmérhetetlen. E hatásnak van filozófiai s nem
filozófiai ága. Utóbbival kevesebbet foglalkozunk: részben egyetempolitikai, részben teológiai okai
vannak, hogy már Descartes életében, elsősorban a németalföldi egyetemeken olykor a szó
legszorosabb értelmében vett csatározások zajlottak Arisztotelész, illetve Descartes tanainak
védelmezői között, elsősorban arról, hogy melyik gondolkodásmód alkalmasabb a kálvinista alapon
megreformált teológia megalapozására, illetve hogy szükség van-e egyáltalán a teológiában filozófiai
megalapozásra. Többszörös félreértésekre adott okot az is, hogy akiket Descartes nevében szólónak
tekintettek, valójában más nézeten voltak. Descartes-nak így több fronton kellett helytállnia, s ez
bizony nem tette számára vonzóvá az egyetemi karriert. Könnyen lehet, hogy ezért választotta kései
közönségéül Erzsébet hercegnőt s Krisztina királynőt.

      A hatástörténet filozófiai ága Descartes-nak azzal a különös ötletével kezdődik, hogy
az Elmélkedéseket nem önmagában, hanem ellenvetésekkel s a rájuk adott válaszokkal együtt
jelenteti meg. Általában Mersenne szervezte meg az ellenvetéseket, Descartes pedig nem mindig
örült választásainak. Az első sorozat szerzője Caterus, alkmari katolikus püspök, a második sorozat
szerzői pedig Mersenne környezetében élő teológusok és filozófusok voltak. A harmadik sorozat
szerzője Hobbes volt, aki iránt Mersenne filozófiailag talán több szimpátiával viseltetett, mint
Descartes iránt. De a legfontosabb s legérdekesebb a descartes-i hatástörténet szempontjából a
negyedik ellenvetéssorozat szerzője, Antoine Arnauld, aki – noha az ellenvetések egyik szerzője – a
későbbiekben, Descartes halála után is védelmébe vette annak nézeteit mind Malebranche-sal, mind
Leibnizcel szemben. Arnauld nevével általában azt a körben forgónak tűnő érvelést szokás
megnevezni, amelyre a legélesebben ő hívta fel a figyelmet. Descartes a harmadik elmélkedés elején
bevezeti ugyan a világos és elkülönített megragadást mint igazságkritériumot, ám ott még csak
ideiglenesen, attól téve függővé, hogy van-e Isten, s lehetséges-e, hogy megtévesszen. A harmadik
elmélkedés azonban kifejezetten e kritérium segítségével bizonyítja – a kritérium érvényességét
garantáló – Isten létét. Descartes – nem túl meggyőző – válaszában ismét az instans szerepére
hivatkozik: abban a pillanatban, amelyben valamit világosan és elkülönítetten belátunk, kielégítő a
kritérium önmagában is, de ha már az emlékezetre szorulunk az evidenciával biztosított egyes
pillanatokon átívelően, akkor szükség van az isteni támogatásra.

      Az ötödik sorozat ellenvetés szerzője Gassendi, aki nem sokkal az Elmélkedések-kötet lapjain
folytatott polémia után írt még egy, az első ellenvetéseknél is hosszabb választ, amelyet 1644-ben
Amszterdamban – együtt az ötödik sorozat ellenvetéssel s a rá adott descartes-i válaszokkal – meg is
jelentetett. A hatodik sorozat ellenvetést végül maga Descartes állította össze Mersenne köréhez
tartozó gondolkodók ellenvetéseiből.

     A tulajdonképpeni hatás azonban Descartes halála után kezdődött, és sokkal inkább a
megoldatlanul hagyott nehézségekkel való birkózásban nyilvánul meg, mint adott tézisek
automatikus elfogadásában. A talán legnagyobb nehézség az volt, hogy meg kellett magyarázni,
hogyan hat egymásra a kiterjedt és a gondolkodó dolog, ha egyszer „valóságos különbség” van
közöttük, azaz Isten megteremthette őket egymás nélkül. Mi a szerepük az érzékszerveknek s az
agyban az őket érő hatás nyomán kirajzolódó képeknek a megismerésben, melynek
végeredménye testetlen ideák létrejötte a testetlen elmében? Hogyan képes irányítani az elme az
egész, testből és lélekből álló ember cselekvéseit? Ez a „karteziánus dualizmus” problémája, az a
kérdés, amely a közvetlen követőket további erőfeszítésekre s a descartes-i kezdemények egyik vagy
másik irányban való továbbgondolására ösztönözte. Descartes legradikálisabb állásfoglalása ebben a
kérdésben 1647–48-ból való, amikor kénytelen volt föllépni egy korábban tanítványának tekintett
gondolkodóval, Regiusszal szemben.

      „[I]deáinkban semmi nincs, ami az elmével vagy a gondolkodás képességével vele ne született
volna, kivéve azokat a körülményeket, melyek a tapasztalattal állnak összefüggésben [...]. [D]e nem
azért, mert a szóban forgó ideákat a dolgok juttatták elménkbe az érzékszervek útján, hanem azért,
mert valamit mégiscsak beléjuttattak, ami alkalmul szolgált az elmének arra, hogy ezeket az ideákat
inkább ebben a pillanatban alakítsa ki, mint máskor” (Test és lélek, 54).

     Vagyis tartalmilag egyáltalán semmi sem kerül bele az elmébe. Az érzékszervek bonyolult
mechanizmusa csupán arra szolgál, hogy valamiképp jelezze az elmének, eljött az ideje annak, hogy
saját „kincstárából” éppen az adott ideát emelje ki. Ez az állásfoglalás szolgált alapul az
„okkazionalistának” nevezett gondolkodók számára.

Occasio vagy franciául occasion azt jelenti „alkalom”. Az à l’occasion de – valaminek alkalmával – a
franciában s így Descartes-nál is bevett kifejezés, nem filozófiai terminus. A dualizmus problémájának
megoldására törekvő korai gondolkodók azonban – később elemzendő – okságfelfogásuknak
megfelelő terminusként használták: egy bizonyos esemény megtörténte alkalmat ad – valakinek vagy
valaminek – arra, hogy előidézzen egy másik eseményt.

5.5.2. Okkazionalisták
Az okkazionalistának tekinthető gondolkodók közül elsőként Johannes Clauberget (1622–
1665) említjük, aki a leideni egyetem viszonylag karteziánus szellemű tanáraival állt kapcsolatban,
mielőtt Herbornban és Duisburgban elkezdett filozófiát tanítani. Főbb művei Metaphysica de
Ente (Metafizika a létezőről) – Ontologia néven is ismeretes – 1647-ből, Defensio
Cartesiana (Descartes védelmében, 1652), Logica vetus et nova (Régi és új logika) és Exercitationes
de Cognitione Dei et nostri (Gondolatok Isten s önmagunk megismeréséről, 1656). A descartes-i
analitikus módszerhez kapcsolódva az új logika feladatát argumentumok elemekre bontásában, a
világos és elkülönített észleletek megalkotásának elősegítésében, és a helyes következtetések
megalkotásában látta. Az Exercitationesben kerülnek előtérbe az okkazionalista jellegű
gondolatmenetek. Amikor választ keresünk a kérdésre, hogyan alkot egy személyt testünk és lelkünk,
nem értelmezhetjük e kapcsolatot anyagi részek kapcsolatának analógiájára. Amit mondhatunk,
csupán annyi, hogy Isten akaratában alapozódik meg ez a kapcsolat, azaz Istennek úgy tetszett, hogy
bizonyos testi mozgásokat bizonyos gondolatokkal kapcsoljon össze – és természetesen megfordítva
is. Ha már analógiát keresünk a testi mozgások és a gondolatok közti viszonyra, akkor a nyelvi jelek és
a fogalmak viszonyára kell gondolnunk, amelyben a hasonlóságnak semmilyen szerepe sincs.

      A metafizikában Clauberg az okságnak hatóokságként való felfogását bírálta, s ezzel későbbi
fejleményeket – Geulincx, Hume, Kant – előlegezett meg. Bármennyire helyénvaló lehet is, ha a
folyadékokra vonatkozó kifejezéskészletből alkalmazunk egyes elemeket az okság metaforikus
megragadására (pl. influxus, azaz „befolyás”), voltaképp semmit sem tudunk arról, hogy az okból
valami szubsztanciális átmenne az okozatba. Annak oka, hogy a dolgokban valamiféle diszpozíciót
látunk ennek-annak megtételére, Isten akarata, amely bizonyos dolgok megtörténtét más dolgok
megtörténtével kapcsolta össze.

     Gyakran az első okkazionalistának nevezik Louis de la Forge-ot (1632–1666), aki orvosként
működött La Flèche-ben, ahol korábban Descartes tanult. Első karteziánus tette az volt, hogy
segédkezett Descartes Traité de l’homme-jának nagy hatású, 1664-es első kiadásában, melyet
értelmező jegyzetekkel is ellátott. Legfontosabb saját műve a Traité de l’Esprit de l’Homme, de ses
Facultés et Fonctions, et de son Union avec le corps (Értekezés az emberi szellemről, tehetségeiről s a
testtel való egységéről, 1666). E műben Ágoston gondolatainak Descartes-ra gyakorolt hatását
igyekezett kiemelni, s ennek részeként amellett érvelt, hogy a dualizmusprobléma okkazionalista
megoldása lényegében már Ágostonnál is megtalálható. La Forge lényegileg követi Descartes-ot,
azzal a lényeges eltéréssel, hogy Descartes-nál sokkal egyértelműbben és kidolgozottabban állítja,
hogy test és lélek, tobozmirigy és elme közt semmiféle kölcsönhatás nem megy végbe. Életszellemek
mozgásainak egy-egy – mindig azonos – sorozatát mindig ugyanazok a mentális események kísérik, s
viszont: meghatározott gondolatokat mindig ugyanazok a testi mozgások kísérnek. Ő dolgozta ki az
okkazionalizmus szempontjából kulcsfontosságú megkülönböztetést az okság két fajtája, az
„elsődleges ok” (cause principale) és az „alkalmi ok” (cause occasionnale) között. Anyagi folyamatok
sohasem lehetnek valamilyen mentális jelenség elsődleges okai, mert ez az okság Istennek van
fenntartva. A fiziológiai folyamatok csupán az ideák alkalmi okai lehetnek, s megfordítva, pszichikai
folyamatok is csak testi folyamatok alkalmi okaiként jöhetnek számításba. Magának a test és az elme
közti egységnek is csak Isten, a végtelen mentális létező lehet az oka.

     La Forge, más okkazionalistákhoz hasonlóan kiterjesztette a test-lélek viszony oksági
kontextusáról mondottakat a ható okságra általában véve. Nézete szerint ugyanis következetesen
képviselve Descartes tanítását arról, hogy a test lényege a kiterjedés, a testeket meg kell fosztanunk
mindenfajta erőtől, amellyel bármit is elő tudnának idézni. Minden mozgásnak is csak Isten lehet
tehát az oka, aki nemcsak megteremtette a mozgást, hanem fenn is tartja.

      Arnold Geulincx (1624–1669) hányatott sorsú filozófus volt. Antwerpenben született s
Leuvenben már igen magas egyetemi tisztségei voltak, mikor hirtelen mindentől megfosztották,
vélhetően két okból. Egyrészt mert gondolkodásában vannak a janzenizmuséval rokon elemek,
másrészt mert titokzatos módon minden anyagi javát elvesztette. Ezután Leidenben kezdett új,
tudományos életet a korszak vezető holland karteziánus teológusai, Heidanus és Bontekoe
támogatásával. Amikor pedig már éppen elkezdhette volna publikálni műveit, elragadta a pestis.
Műveinek így összességükben csak megbízhatatlan kiadásai vannak, mert a kiadóknak általában csak
igen rossz minőségű kéziratok álltak rendelkezésre.

     Logikai, metafizikai és etikai művek kevéssé előkészített kéziratait hagyta hátra. Az 1662-
es Logica című írás a logikát a következtetés geometriai szigorúságú tudományává kívánja átalakítani,
amely az egész filozófia alapzatát alkotja anélkül, hogy maga hozzá tartoznék. Még a matematikának
is logikai alapokra kell épülnie. A programot nem sikerül megvalósítania, viszont komoly
erőfeszítéseket tesz arra, hogy az arisztotelészi kategóriákat a szubjektum–predikátum, illetve
szubsztantívum–adjektívum párra vezesse vissza.

     Ennél fontosabbak a tulajdonképpeni filozófia részei, legelőször a metafizika, mely valamennyi
további tudomány alapját képezi. Ezt a Metaphysica vera (Az igazi metafizika) című posztumusz
műben fejtette ki, melynek második része az arisztotelészi metafizika kritikája. Az igazi metafizika
három részből áll, az emberi szubjektumról szóló első, a testről szóló második és az Istenről szóló
harmadik részből. Az Autologia karteziánus módon a kételyből indul, a cogitón át jut el Isten ideájáig.
Az igazán sajátos benne az Impossibile est, ut is faciat, qui nescit quomodo fiat (Lehetetlen, hogy
cselekedjék, aki nem tudja, hogyan megy végbe) alapelve. Ez az elv ugyanis túlmegy az antropológián,
már nem a test-lélek viszonyról van szó, hanem a világegyetem véges létezőinek a végtelenhez való
viszonyáról. Hiszen a testek – semmiféle tudással nem rendelkezvén – meg vannak fosztva attól a
hatóerőtől, amely teljességgel Istenben összpontosul. Egyedül Isten ok, a testi világot arra használja,
hogy általa gondolatokat hozzon létre az emberi elmében.
     A testekről szólva két síkot különböztet meg Geulincx, az általában vett testet, melynek lényege
a kiterjedés, és az egyedi testeket, melyek az általában vett test móduszai, oszthatók,
háromdimenziósak.

     A teológia Istenről szól a természetes ész fényénél; az eredendő bűn miatt közvetlen
kiindulópontja nem lehet Isten, de a teremtmények vizsgálata nyomán azért képes eljutni hozzá.

     A metafizikát az érzéki sokféleséget értelemmel megragadható lényegére visszavezető physica
vera követi, amelyet a természet metafizikájaként is értelmezhetünk. Karteziánus alapokon írja meg
Geulincx, ami azt jelenti, hogy a külvilág felé vezető út nála is értelmünk ideáin keresztül vezet.

      A metafizikára épülő filozófia betetőzése az etika, melyet Geulincx a Gnóthi szeautón sive
Ethica (Ismerd meg önmagad, vagyis Etika, 1665) című írásban mutat be. A kiindulópont az inspectio
sui, önmagunk vizsgálata, amely felfedi, hogy természettől fogva tehetetlenek vagyunk. Ebből az
következik, hogy Ubi nihil vales, ibi nihil etiam velis. Egyedüli képességünk, hogy akaratunkat az
értelem vezetésére bízzuk, s ennek következménye, hogy az erény nem más, mint a helyes ész
szeretete – virtus est rectae rationis amor unicus. Ebből a tulajdonképpeni erényből fakadnak a
kardinális erények, melyek végül a speciális körülményekhez kapcsolódó különös erényekké
bomlanak szét. A kardinális erények a diligentia, az obedientia, a justitia és a humilitas, melyek közül
a humilitas az egyedüli, melyet az antikvitásban nem ismertek. A szorgalom az észre irányítja
figyelmünket, az engedelmesség elfogadtatja az ész útmutatásait, az igazságosság az engedelmesség
mértékletes voltára ügyel, az alázat pedig egyszerre inspectio és despectio sui, önmagunk vizsgálata
és megvetése, ami a többi erény kiegészítése és megalapozása egyszerre. A helyes ész szeretetéből
önmagunk megtagadása fakad, s odaadás Isten iránt. Az etika záróköve az erény jutalmáról szóló
tanítás: már ebben az életben megkapjuk jutalmunkat az egoisztikus szenvedélyektől való
mentességben, mely belső megnyugváshoz vezet, Isten iránti odaadásunk pedig békével tölt el.

      Gerauld de Cordemoy (1626–1684) ugyan jogász volt, de komolyan foglalkozott matematikával
és filozófiával is. Főbb filozófiai művei a Discernement du Corps et de l’Ame (A test és a lélek
megkülönböztetése) 1666-ból és a Discours Physique de la Parole (Fizikai értekezés a beszédről,
1668). Az eddigiekben vázolt okkazionalista állásponttól – s magától Descartes-tól is – egy lényeges
ponton tér el: homályosnak tartja a kiterjedésként felfogott test határtalan oszthatóságának
gondolatát, aminek helyébe atomisztikus anyagfogalmat állít. Descartes – szerinte – összekeverte a
test és a testek csoportjaként felfogott anyag fogalmát: az anyag osztható, éspedig egészen a
testekig, vagyis az atomokig, melyek már semmiképp sem oszthatók tovább.

     A nyelvről szóló értekezésben – Descartes-hoz hasonlóan – a nyelvben fedezi fel az elmével
rendelkező létező felismerésének fő eszközét. Ugyan gépezetek is képesek hangokat és hangsorokat
kibocsátani, ám ezek kötött hangsorok, míg az elmét épp az jellemzi, hogy kimeríthetetlen
változatossággal fejezi ki magát. Ugyanakkor abban eltér valamelyest Descartes-tól, hogy úgy véli,
nemcsak más elmékről való tudásunk nem világos, hanem a saját elménkről való sem. Az elmék közti
viszonyokban is az okkazionalista alapelgondolás a mérvadó: csak azért értjük meg, ami egy másik
elmében végbemegy, mert Isten előidézi ezt bennünk, csakúgy, mint mikor egy test meglök egy
másikat: semmi sem megy át egyikből a másikba, Isten idézi elő, hogy az egyik abbahagyja, a másik
elkezdje a mozgást.

      Nicolas Malebranche (1638–1715). Bárkit tekintsünk is a történetileg első okkazionalistának,
vitathatatlan, hogy e tan legjelentősebb képviselője Malebranche, oratoriánus szerzetes volt. 1664-ig
egyáltalán nem volt köze a filozófiához, ekkor viszont kezébe került Descartes Traité de l’homme-
jának La Forge által gondozott kiadása, s a találkozás e művel rögtön megnyerte a filozófiának, de
magának Descartes-nak is. Ezt követően kezdett matematikát tanulni, hogy közelebb kerüljön
Descartes gondolkodásához, amelyet igyekezett összekapcsolni saját filozófiai-teológiai
orientációjának ágostoni elemeivel. A karteziánus augusztinizmus az oratoriánusok köreiben nem
tűnt teljesen elhibázott elgondolásnak, noha persze ez Descartes filozófiájának a teológia általi
„instrumentalizálását” jelenti – hasonlóan a németalföldi kartezianizmushoz s teljesen eltérően a
szélsőségesen janzenista Pascaltól.

      Malebranche művei közül filozófiailag a következőknek van különleges jelentőségük:
Mindenekelőtt az 1674–75-ben keletkezett Recherche de la Véritének (Az igazság kutatása), amely az
igazsághoz való eljutás helyes módszerét és a tévedés okait vizsgálja. A mű komoly vitákat váltott ki, s
ezek hatására Malebranche kiegészítéseket, kommentárokat fűzött az eredeti szöveghez, ezek
alkotják az 1678-as Éclaircissements sur la recherche de la Véritét. Ezt követi 1680-ban a Traité de la
nature et de la grâce (Értekezés a természetről s a kegyelemről), amely az okkazionalizmust igyekszik
összehangolni a kegyelemtannal és az emberi szabadsággal. Az 1684-es Traité de la morale-ban
amellett érvel, hogy az igazi morál követelményeinek csakis a keresztény morál felel meg.
A Párbeszédek a metafizikáról című, 1688-as mű a rendszer legmódszeresebb összefoglalása, míg
a Traité de l’amour de Dieu (Értekezés az istenszeretetről, 1697) Fénelonnal szemben foglal állást a
tiszta szeretetről folytatott vitában. Az Entretien d’un philosophe chrétien avec un philosophe
chinois 1708-ból a korszakban divatossá váló kínai gondolkodást vonja be az Isten létezését és
természetét kutató gondolatmenetbe. Komoly filozófiai jelentősége van a Malebranche által kiváltott
vitáknak is, különös tekintettel az Arnauld-val folytatott polémiára – melynek egyik következménye
volt, hogy a természetről s a kegyelemről szóló írás 1689-ben indexre került.

      Malebranche elfogadja Descartes elgondolását arról, hogyan integrálódik a testi lényként
felfogott ember a fizikai világba. Az életszellemek szerepét pontosan úgy látja, mint Descartes, mind
az érzékelésben, mind a cselekedetek irányításában, és teljes, sőt fokozott mértékben átveszi a két
szubsztancia és valóságos különbségük tézisét is: a test és a lélek semmi módon nem hat egymásra.
Malebranche ennél szélsőségesebb álláspontot képvisel: egyetlen véges létező sem tekinthető igazi
értelemben vett oknak. Az oksághoz ugyanis hozzátartozik az oknak saját oksági tevékenységéről való
tudása is, márpedig a véges dolgok sohasem rendelkeznek efféle tudással. A véges dolgok ezért
„természetes” vagy „alkalmi” okok, az egyetlen tulajdonképpeni ok pedig Isten.

     Ebből a kiindulópontból sok minden következik. Az egyik az, hogy az emberi test és lélek még
egyértelműbben két, teljesen külön világhoz tartozó létező, mint Descartes-nál. Igaz ugyan, hogy az
agyban megjelenő képek hatására változások mennek végbe az elmében, de ez nem a végesek közti
oksági hatás következménye, hanem az isteni, átfogó okság által fenntartott parallelizmusé.

      Nemcsak két külön világhoz tartozunk, hanem kétféle látás is van bennünk, melyek semmiképp
sem kapcsolódnak egybe. A testi látás semmit sem ad át az elme látásának, amely – s ez Malebranche
elméletének emblematikus eleme – a dolgokat, vagyis az ideákat Istenben látja. Istenben megvannak
a teremtett dolgok ősképei, s ezeket az elme értelme révén képes megismerni, bárha nem Isten
önmagában vett lényegének elemeként, hanem úgy, ahogyan az általa reprezentált véges dolgokhoz
való viszonyában létezik. Nem Istent látjuk tehát, hanem azokat az örök igazságokat, amelyek az
Istenben lévő ideákon alapulnak, mint a „kettő meg kettő az négy” igazsága a kettő és a négy ideáján.
Sőt voltaképp ennél is többet látunk értelmünkkel: látjuk a testek lényegét alkotó kiterjedés
értelemmel megragadható változatát, ami az anyagi világ ősképeit foglalja magában – ezen a módon
értjük meg a testi valóságnak a majdan Locke-féle elsődleges tulajdonságok által leírt világát. Viszont
látjuk még – más értelemben – a természetes morális törvényt is. Isten ugyanis szünet nélkül belénk
bocsátja az igazi, egyetemes, általában vett jóra való törekvést, ami nem más, mint Isten maga. Ennek
az alapvető törekvésnek révén van tudomásunk az olyan morális természeti törvényekről, mint
amilyen az, hogy a jót szeretnünk, a rossztól viszont irtóznunk kell, az igazságosságot jobban kell
szeretnünk, mint a gazdagságot, stb. A baj csupán az, hogy a bűnbeeséssel megromlott az az eredeti
viszony elme és test közt, amelyben az elme független volt a testtől. Ettől kezdve, mikor fizikai képek
jelennek meg az agyban, az elmében is szükségszerűen megjelennek pszichikai jelenségek, s ezek
elvonják figyelmét egyfelől az Istenben látott ideáktól, másfelől az általában vett jóra irányuló
törekvéstől. Az akarat nem képes nem törekedni az általában vett jóra – ez a boldogságra való
törekvést jelenti –, ugyanakkor mindig véges dolgok kerülnek elé, ezekben véli megtalálni a jót ideig-
óráig. Szabad, amennyiben megvonhatja hozzájárulását és szeretetét e véges javaktól, de nem
szabad, amennyiben nem szabadulhat meg az általában vett jóra való törekvéstől.

     Malebranche átveszi még Descartes-tól az egyszerűség módszertani elsőbbségét is, amelyet
azonban sajátosan átvisz a teodícea területére: „ha a kiterjedés tulajdonságait akarjuk vizsgálni,
Descartes úrhoz hasonlóan a legegyszerűbb viszonyokkal kell kezdeni, s onnan kell továbblépni az
összetettebbekhez, nem csupán azért, mert ez a módszer természetes és elősegíti az elme
műveleteit, hanem azért is, mert mivel Isten mindig a rendnek megfelelően és a legegyszerűbb
eszközöket alkalmazva cselekszik, ideáinknak és viszonyaiknak ez a fajta vizsgálata nyomán jobban
megismerjük Isten műveit” (Recherche de la vérité, 6,2,4). Isten műveinek igaz megismerése tehát
annak a tökéletességi elvnek előfeltételezésével történik, hogy Isten mindig a legegyszerűbb módon
cselekszik. Ha pedig ez egy az isteni tökéletességek közül, akkor Isten nem vádolható olyan egyedi
tökéletlenségekkel, amelyek ez általános elv maradéktalan alkalmazásából fakadó, nem szándékolt
mellékhatások. Arnauld, Bayle, Fénelon vitatta ennek a megoldásnak helyességét.

    Malebranche tanítványai, illetve követői közül Franciaországban a bencés szerzetes François
Lamy (1636–1711), Angliában pedig a platonisták köreihez tartozó John Norris (1657–1711) nevét
érdemes megemlíteni.

5.5.3. Empirista kartezianizmus
Az okkazionalizmustól eltérő, kritikusabb kartezianizmust képviselt az empirista beállítódású
domonkos Robert Desgabets (1610–1678). Nem volt szisztematikus gondolkodó, fő tézisei a külvilág
dolgairól szólnak, melyeket úgy ismerhetünk meg, ahogyan rajtunk kívül, ténylegesen léteznek, ha a
bennünk lévő egyszerű ideáikra figyelünk. Szükségtelen Malebranche-sal föltenni, hogy Istenben
látjuk az ideákat. Desgabets szerint a lélek függésben van a testtől, amely még anyagtalan ideákat is
képes a lélekbe juttatni. Az örök igazságokat – Descartes-hoz hasonlóan – Isten teremtményeinek
tartotta.

      Desgabets-nál rendszeresebb gondolkodó volt tanítványa, Pierre-Sylvain Regis (1632–1707). A
jezsuitáknál tanult filozófiát, majd Párizsban teológiát, ahol karteziánussá lett. Toulouse-ban,
Montpellier-ben, majd Párizsban tanított, mígnem 1680-ban, a kartezianizmus elnyomásának idején
be nem tiltották előadásait. A fő mű, a Système de philosophie (A filozófia rendszere) tízéves késéssel
jelent meg, s az 1690-es párizsi kiadás címéből ki kellett hagyni Descartes nevét, amely csak az 1691-
es amszterdami kiadás címébe kerülhetett ismét be. 1689-ben jelent meg Pierre-Daniel Huet (1630–
1721) rendkívül befolyásos Censura philosophiae cartesianae-ja (A descartes-i filozófia átvizsgálása,
1689), amely részben történeti alapon – plagizálással vádolva Descartes-ot –, részben filozófiailag – a
Hobbes–Gassendi-féle empirista álláspont felé közelítve – igyekezett ellehetetleníteni a karteziánus
filozófiát. Erre a könyvre is Regis válaszolt, nemcsak a saját rendszerét ért kritikákra, miközben
Malebranche-sal is polemizált. 1699-ben Malebranche-sal egyszerre választották a Francia
Tudományos Akadémia (Académie des sciences) tagjává. 1704-ben jelentette meg a L’usage de la
raison et de la foi (Az ész és a hit használata) című művét.
      Rendszerében Regis a descartes-i alapvetést kiegészíti a növényekre s állatokra vonatkozó
empirikus vizsgálódásokkal, s a test-lélek egységének különböző módozatairól és a morálfilozófia
különböző rétegeiről való elmélkedésekkel. Az ész autonómiájának hangsúlyozása mellett elveti azt
az igényét, hogy a kinyilatkoztatás területére tévedjen – ezen az alapon ítéli el Spinozát és a kortárs
történeti bibliaértelmezést. Osztja Descartes optimizmusát az ember jóravalóságát illetően, hisz
természetes istenszeretetről, embertársaink iránti, természetből fakadó igazságosságról beszél.
Malebranche-hoz hasonlóan úgy véli, az önmagunk iránti szeretet összhangba hozható az Isten iránti
szeretettel. Malebranche platonizáló okkazionalizmusával szemben azonban Desgabets empirikus
irányát követi, az alkalmi okok helyett pedig eszköz-okokról (cause instrumentale) beszél, amelyek
nem látszólagos okok, hanem mindig ténylegesen együttműködnek Istennel.

5.6.1. Leuveni előjáték
A janzenizmus teológiai-morális megújulási mozgalom volt, elsősorban a 17–18. század
Franciaországában, melynek az idő múlásával egyre inkább politikai összetevői is lettek. Névadója a
Leuvenben működő teológus, ifj. Cornelius Jansenius (1585–1638), aki 1640-ben, posztumusz
megjelent Augustinus című munkájában az elismert egyházatya alapgondolataihoz kapcsolódva
igyekezett bemutatni az emberi akarat és az isteni kegyelmek rendszerének együttműködését. A
kegyelem az a mód, ahogyan Isten a keresztény teológia szerint bekapcsolódik az emberi akarat
döntéshozási folyamatába, s a kálvini reformációval akuttá váló fő kérdés az volt, hogy milyen
körülmények közt, milyen módon s a bűnbeesés utáni emberiség mely körére kiterjedően hat az
üdvösség felé vezető isteni kegyelem. A domonkos Bañez és a jezsuita Molina korábban érintett
vitája a szabad akarat és az isteni előretudás viszonyáról e kérdés egyik fontos aspektusa. Molina
leuveni ellenlábasa Michael Bajus (1513–1589) volt, aki azt tanította, hogy az eredendő bűn hatására
akaratunk szabadsága csak az üdvösség szempontjából közömbös dolgokra terjed ki, minden más
elhatározás meghozatalakor feltétlenül szükség van az isteni kegyelemre. Molina elgondolásait
Leuvenben a szintén jezsuita Leonhard Lessius (1554–1623) képviselte. Az ő nézete szerint az
eredendő bűn nem tette tönkre a szabad választásra vonatkozó képességünket.

      Jansenius szerint a bukott emberben a kegyelemből fakadó „égi gyönyör” (delectatio caelestis,
caritas) és a „hús gyönyöre” (delectatio carnalis, concupiscentia) küzd az akarat fölötti befolyásért. Ha
az égi gyönyör győz, az nem kényszerítő erejű, nem veszi el az akarat szabadságát, hanem még csak
képessé teszi a helyes cselekedet választására (gratia sufficiens). Csak a gratia efficax ab intrinseco
seu per se (a belülről vagy önmagától hatékony kegyelem) által adott delectatio victrix (győzedelmes
gyönyörűség) vezeti el az akaratot a képességen túl a tényleges akaráshoz. Ez az elgondolás
különösen Franciaországban talált követőkre, úgyhogy a janzenizmus súlypontja hamarosan
áttevődött Leuvenről Párizs környékére, ahol a ciszterci rend Port Royal zárdája állt, 1608 óta
Angelique Arnauld vezetésével. E kolostor körül a tridenti reformoknak elkötelezett gondolkodók
csoportosultak, akik a Bérulle bíboros irányította parti dévot-t alkották a Richelieu vezette parti
politique-kal szemben. Kezdetben Szalézi Ferenc működött itt szellemi vezetőként, később, 1637-től
kezdve pedig a zárda falai mentén lévő házakba költöztek olyan entellektüelek, mint az apátnő
testvére, az Elmélkedések körüli vitákból már ismert Antoine Arnauld, Pierre Nicole, Claude Lancelot
– ő írta az Arnauld–Nicole-féle Logique-kal párhuzamos Grammaire générale et raisonnée-t
(Általános, értelmezésekkel ellátott nyelvtan) – és mások, akik egy nevelési program kidolgozásán s
korszerű tankönyvek írásán fáradoztak. E „janzenista” kör képviselői a jezsuitákat pelagiánus
eretnekséggel és morális lazasággal vádolták, vagyis a mozgalom már messze túlment puszta
teológiai kérdések megválaszolásán: a katolikus egyház belső megújulását próbálta elérni a jezsuita
rend képviselőitől alapvetően eltérő módon. Jansenius könyvét azonban már 1641-ben betiltották, s
hamarosan politikai jelentőséget kapott a mozgalom léte. XIV. Lajos célja ugyanis egy egységes,
francia katolikus egyház által uralt ország volt, aminek érdekében a kálvinistákat – a hugenottákat –
száműzetésbe kényszerítette. Az ő perspektívájából nézve a janzenisták egy újabb, az egységet
megbontó csoport voltak, akiknek jelenléte kérdésessé tette a hugenották elűzésének értelmét is. A
kolostort egyre inkább igyekeztek ellehetetleníteni, 1679-ben Arnauld sok janzenistával együtt
Németalföld spanyol fennhatóság alatti részére menekült. 1710-ben végül a király leromboltatta a
kolostorhoz tartozó épületeket.

5.6.2. Antoine Arnauld (1612–1694)
Arnauld jogi tanulmányok után fordult a teológia felé, 1641-ben lett a Sorbonne teológiai doktora.
Ebbéli minőségében hathatósan támogatta írásaival és egyéb utakon is a janzenisták ügyét. 1655-ben
azonban kizárták e testületből, 1679-ben pedig Brüsszelbe költözött. Még Párizsban ismerkedett meg
1672-ben Leibnizcel, 1678-ban pedig Malebranche-sal. Filozófiailag az ővelük – s természetesen
Descartes-tal – folytatott polémiája igazán érdekes, ami levelekben és vitairatokban öltött testet.
Érdemes felfigyelni rá, hogy geometriai írásaiban bírálta Eukleidész túlságosan indirekt bizonyítási
eljárását, aminek kiküszöbölése volt a célja álnéven megjelentetett Nouveaux éléments de
géometrie című írásának (A geometria újabb elemei, 1667). Pierre Nicole-lal közösen írta a Port
Royal-i tankönyvnek szánt Logique ou l’art de penser (Logika, avagy a gondolkodás művészete) című
könyvet, amely nagy jelentőségű abból a szempontból, hogy bemutatja, mit tekintettek logikának a
17. századi gondolkodók.

5.6.3. Pierre Nicole (1625–1695)
Filozófiát és teológiát tanult, ám a doktori fokozatot janzenistaként meg sem kísérelte megszerezni.
1646-tól a Port Royalban tanított, ekkortól állt csaknem élethosszig tartó barátságban Arnauld-val.
Számos művet írtak közösen anélkül, hogy megjelölték volna, melyikük írta az egyes részeket. 1669-
től vált önállóbbá, annyira, hogy „különbékét” is kötött a párizsi érsekkel, minek nyomán
hazatérhetett Párizsba. Legfontosabb saját műve az Essais de morale (4 kötet, 1671–79), melynek
három darabját Locke fordította angolra.

     A Logique Arnauld-t és Nicole-t a kartezianizmus képviselőiként a misztikához nem vonzódó
szerzőkként mutatja be. A mű nagyrészt valószínűleg Arnauld műve, Nicole inkább a későbbi kiadások
bővítményeiért felel. A mű célja a hagyományos, arisztotelészi eredetű logika felváltása új,
karteziánus jellegűvel, amely egyszersmind az oktatásban is felhasználható tankönyv. A szerzők
támaszkodtak Descartes Szabályok című művének kéziratára, valamint Pascal írására a geometriai
gondolkodásról. Az első rész a fogalmak megalkotásával foglalkozik, melyeket a legelemibb
egységeknek tekintenek s nyelvi megformálásukkal együtt vizsgálnak, noha a fogalmi megragadást a
gondolkodás nyelvtől független aktusának tekintik. Nagy hangsúlyt helyeznek a világosság és
elkülönítettség    descartes-i     követelményére.   Megkülönböztetik      a   fogalmat      alkotó
jegyeket (compréhension) azoktól a fajoktól s egyedektől, melyek a szóban forgó fogalom alá
tartoznak. A második rész az ítélet elméletét foglalja magában, támaszkodva
Descartes Elmélkedéseinek negyedik fejezetére. Ebben a részben foglalkoznak a nominális és reális
definíciók kérdésével. A harmadik rész a következtetési sémákat és fajtákat tárgyalja, a negyedik
pedig módszertan, melyben a hagyományostól eltérően nem a bizonyítás, hanem a felfedezés
módszerére helyezik a hangsúlyt. Végezetül a csodákban való hit tárgyalásával összefüggésben a
valószínűségszámításról is szót ejtenek.
5.6.4. Blaise Pascal (1623–1662)
Pascal mind atyai kapcsolatai, mind saját, rendkívüli tehetsége folytán korán „felvételt nyert” Marin
Mersenne körébe, ahol a legkiválóbb matematikusokkal érintkezett, sőt 16 éves korában maga is
publikált egy írást a kúpszeletekről. Atyját Richelieu Rouenba küldte, s az adózás átalakításával együtt
járó számolási feladatok megkönnyítésére Pascal megalkotta az első, teljesen mechanikus
számológépet. 1646-ban az egész család megtért a janzenista belső vallásossághoz, ami azonban nem
akadályozta meg abban, hogy tovább kísérletezzen, például a vákuummal kapcsolatban, amiről aztán
1647-ben Descartes-tal is eszmecserét folytatott. Az 50-es évek elején a valószínűségszámítás is
foglalkoztatta, aminek kapcsán Fermat-val levelezett. Ez idő tájt ismét világiasabb életet élt, ami egy
újabb megtéréshez vezette: 1654. november 24-én megvilágosodásszerű élménye volt, melyet
egy Memorial címen hagyományozódott kis szöveg rögzít. Ennek hatására közelebbi kapcsolatot
alakított ki a Port Royal zárda körül élő entellektüelekkel, elsősorban az Arnauld és Nicole által
fémjelzett racionalisztikus irányzattal. Arnauld teológiai, geometriai és logikai tanácsokat adott neki,
minek viszonzásaképp Pascal bekapcsolódott a janzenizmus körüli vitákba; ennek legjellemzőbb
dokumentuma az 1656–57-ben megírt Vidéki levelek, amely a jezsuita morálfelfogás és a
kazuisztikának nevezett lelki irányítás erőteljes kritikája. Ekkortájt olyan esemény történt egy Port
Royal-i apáca unokatestvérével, amit csodaként értelmeztek, s ennek hatására töprengeni kezdett
azon, miként nyilvánítja ki magát Isten az emberek számára. Ennek alapján kezdett dolgozni a
keresztény vallás apológiáján, amelyet végül is Gondolatok címen jelentettek meg a hagyaték
gondozói. Ismét komoly sikerei voltak a matematika terén, ám 1659-től kezdve súlyos betegség
gyötörte, s ez egyre inkább elfordította a tudományoktól és egyre inkább a – számára – túl mérsékelt
álláspontot valló Arnauld-tól és Nicole-tól. Azonban még e legszigorúbban janzenista korszakában is
foglalkozott új, világi dolgokkal: megalapított egy közlekedési vállalatot, melynek bevételéből s
vagyona feléből halála után a szegényeket támogatta.

      „Bevallom, mihelyst elém tárja a keresztény vallás azt az alaptételét, hogy az emberek
természete bűnre hajlóvá lett, és elfordult Istentől, ezzel egyúttal felnyitja a szememet, hogy
mindenütt ennek az igazságnak a jegyeit lássam” (Gondolatok, 216. fr.). Pascal teljesen más
megvilágításban látja az emberi természetet, mint azok a gondolkodók, akiknek szemléletét a
matematikai beállítódás határozta meg. Ebből ered a matematikai típusú rendszer elleni éles
polémiája: „a matematika [...] mélysége ellenére haszontalan valami” (27). Ez a rendszer ugyanis
abból indul ki, hogy bizonyos, az emberi elmében eleve benne rejlő fogalmak mint alapelvek
segítségével megalkothatjuk azt az egyetemes tudományt, amely aztán csodákra képes az örök
boldogság elérését illetően is. Pascal ezt az elgondolást eleve elhibázottnak tartja. Úgy véli, az ember
még arra sem képes, hogy megszerezze a kiinduló alapelvek ismeretét: „Ismerjük meg hát
határainkat; valami, de nem minden vagyunk; az osztályrészünkül jutott lét megfoszt bennünket a
semmiből születő alapprincípiumok ismeretétől” (35). Descartes, Spinoza, Hobbes s mások ezzel
szemben legalább abban az egyben feltétlenül egyetértettek, hogy megvan bennünk az alapelvek
ismerete. A vitatott kérdés köztük az volt, hogy milyen módon a legcélszerűbb elvezetni az olvasót
ehhez az ismerethez. Ám ha Pascalnak van igaza, s csakugyan nincs megfelelő ismeretünk az
alapelvekről, akkor eleve reménytelennek látszik a „matematikai észrendszer” fölépítésén fáradozni:
képtelenek vagyunk a bizonyos tudásra, nincs semmi állandó a számunkra. „Bármennyire is égünk a
vágytól, hogy szilárd talajra, valami végső és állandó alapra leljünk, [...] minden fundamentumunk
összeroppan, s feneketlen mélység nyílik alattunk.” A Descartes-tal való polémia kibontakozását
látjuk itt, hiszen Descartes az, akinek fő törekvése, hogy megrendíthetetlen alapzatra leljen, amelyen
aztán újra fölépíthetné a tudományok egész épületét, s így eljuthatna odáig, hogy az etika többé nem
„homokra és sárra épült büszke palotához” volna hasonlatos. E program alapja pedig a matematikai
bizonyosság. Erre a programra vonatkoznak Pascal sokat sejtető kifakadásai: „Írni azok ellen, akik
túlságosan belemerülnek a tudományokba. Descartes. [...] Descartes, haszontalan és bizonytalan”
(42). Pascal szerint a descartes-i vállalkozás eleve kudarcra van ítélve, mert túlságosan sokat vár el az
embertől. Attól az embertől, aki a pascali perspektívából tekintve „semmi a végtelenséghez, minden
a semmihez viszonyítva, [...] végtelen messze van tőle, hogy felfogja a szélsőségeket, a dolgok
végcélja és lételve leküzdhetetlenül rejtve van számára egy áthatolhatatlan titokban [...]” (33).
Korábbi, karteziánusabb elgondolásától eltérően Pascal a Gondolatokban már nem bízik a
tudományok esetleges haladásában sem: a jövőtől sem várhatjuk az emberi képességek
kibontakozását. „Minden, ami tökéletesedik a haladásban, tönkre is megy a haladásban; ami valaha
gyenge volt, sohasem lehet tökéletesen erős.” A descartes-i, spinozai s leibnizi gondolkodást is
mélyen meghatározó, ki nem mondott előfeltevés, mely szerint az emberi és az isteni értelem
alapvetően nem különbözik egymástól, Pascalnál kifejezetten érvényét veszti. „Az ész legnagyobb
cselekedete annak felismerése, hogy végtelen sok dolog van, amely meghaladja” (136). Korábban
maga Pascal fogalmazta meg elsőként a jellegzetesen újkori haladáskoncepciót az „Előszó az űrről
szóló tanulmányhoz” címen ismertté vált töredékben. A fordulópontot a matematikaitól eltérő rend
előtérbe kerülése jelenti Pascal gondolkodásában: „A rend pedig azt kívánja, hogy (az ember)
önmagán, a teremtőjén és a rendeltetésén kezdje a gondolkodást” (80). Ha az ember helyzetét e
világban nem – állítólagos – képességei felől vizsgáljuk, s ha az Istent „nem egyszerűen a geometriai
igazságok és az elemek rendjének megalkotójaként” tekintjük – ez ugyanis „a pogányok és az
epikureisták Istene” (267) –, hanem „Ábrahám, Izsák és Jákob Isteneként”, akkor azt kell látnunk,
hogy az emberi természet Ádám vétke nyomán gyökeresen megromlott, s reménytelenül messze
került mindenfajta bizonyosságtól. Az „ember ma hasonló az állatokhoz, oly távol került tőlem –
mondja »Isten Bölcsessége« –, hogy alig van valami zavaros tudása alkotójáról: annyira
elhomályosultak vagy összezavarodtak ismeretei” (201). Vagyis még ha igaz is, hogy Isten mint
filozófiai fogalom megjelenik az elvetett filozófusok rendszereiben, szerepe – Pascal szerint – pusztán
a világ teremtésére és fenntartására korlátozódik. A Biblia istenképének matematikai ésszel
felfoghatatlan elemei – elsősorban az ember természetét felöltő Isten – hiányoznak e rendszerekből.
Ha ugyanis az evangéliumok Jézus Krisztus-alakja bebocsátást nyerne a rendszerbe, azonnal
kérdésessé válnék, hogy az ember képes-e arra, hogy saját maga, mindenféle közvetítő nélkül
gondoskodjék boldogságáról. S éppen ez a Descartes-tal szembeni ellenérzés végső alapja: „Nem
tudok megbocsátani Descartes-nak; legszívesebben egész filozófiájában meglett volna Isten nélkül;
mégse tudta azonban elkerülni, hogy ne adasson vele egy pöccintést, amellyel mozgásba hozta a
világot; de aztán nem tud mit kezdeni Istennel” (42).

      Pascal mindezek alapján már nem is juthatott volna más következtetésre, mint arra, hogy a
boldogság, amelyre törekszünk, saját erőnkből nem elérhető. „Képtelenek vagyunk rá, hogy ne
kívánjuk az igazságot és a boldogságot, de bizonyosságra és boldogságra egyaránt képtelenek
vagyunk” (215). Nincs alapunk arra sem, hogy feltétlen bizonyosság elérésére törekedjünk: „Ne
törekedjünk hát biztonságra és szilárdságra!” (42). Az egyetlen, amit tehetünk, hogy az evangéliumi
Jézus Krisztusra mint közvetítőre bízzuk magunkat, az örökké tartó boldogságban pedig inkább csak
reménykedhetünk. „Elmélkedjünk rajta, s aztán döntsük el, lehet-e kétség aziránt, hogy a földi
életben nincs más jó, mint a túlvilági élet reménye, hogy csak a hozzá való közeledés mértéke szerint
lehetünk boldogok, ugyanúgy, ahogyan az örök életben törhetetlenül bízók számára már ismeretlen
lesz a boldogtalanság, s nincsen boldogság a róla tudomást nem vevők számára” (98). Ezzel a
vallomással pedig eljutottunk arra a pontra, ahol belátható, hogy puszta érvek az elemzett
álláspontok vitájában aligha dönthetnek.
5.7.1. Korai művek, optika, Descartes
Amint az az évszámokból is kitűnik, Thomas Hobbes (1588–1679) évszázados jelentőségű gondolkodó
volt, akinek volt szerencséje megismerni Francis Bacont, éles vitákba bonyolódni Descartes-tal, de
még Leibniztől is kapott tiszteletteljes, bár kritikus levelet – hogy csak a legnagyobbakat említsük.
Matematikára tanította a későbbi II. Károlyt, s utolsó évtizedeiben szabad bejárása volt udvarába.
Ennek ellenére, amennyire sikeresnek mondható életének első fele, annyira keserűnek látszik a
második.

      Oxfordban folytatott egyetemi tanulmányokat, de mielőtt Cambridge-be ment volna,
házitanítóként alkalmazást nyert a Cavendish családnál, melynek különböző tagjai haláláig
támogatták. Ifjúkorában a klasszikus nyelvek, a politika s a szisztematikus filozófia érdekelte, melynek
arisztotelészi alakjával elégedetlen volt, a korban egyre nagyobb hatású matematikával azonban nem
találkozhatott, mert a nagy angol egyetemeken csak később alapítottak matematikai tanszékeket.
1629-ben jelent meg Thuküdidész-fordítása, melyet mint Devonshire leendő második grófjának
házitanítója s Francis Bacon utolsó éveinek titkára készített.

      Döntő jelentőségűek voltak számára azok az évek, melyeket tanítványai kísérőjeként a
kontinensen töltött 1610–1615 között, majd 1629–30-ban. Első útján Herbert of Cherburyvel
ismerkedett meg, a másodikon Eukleidésszel: Hobbes egy könyvtárban szórakozottan lapozgatott egy
könyvet, melyben bizonyítások voltak. Az egyik bizonyítással nem értett egyet, ám mire az utalásokat
követve visszaért a könyv elejére, meg volt győzve helyességéről. E könyv Eukleidész Elemek című
műve volt, s ettől kezdve Hobbes a matematikában látta módszereszményét. Ennek első jele
egy Short tract on first principles (Rövid értekezés az első alepelvekről) címen először csupán 1889-
ben, F. Tönnies által megjelentetett mű, amely geometrizáló stílusban íródott 1630 táján, s atomista
észleléselméletet ötvöz a mozgásra építő mechanikai filozófiával.

      1634–1636 közt ismét a kontinensen találjuk, ekkor kezdődik barátsága Mersenne-nel s körének
több tagjával. Ekkor – 45 évesen – kezdett komolyan foglalkozni a mai értelemben vett
természettudománnyal, s ekkor kereste fel Itáliában Galileit, akitől – egy másik anekdota szerint – az
az ötlete származik, hogy a matematikai módszert az etikára is alkalmazni kellene.

       Ettől kezdve természettudományos és politikai érdeklődése párhuzamosan bontakozott ki.
Egyrészt optikai értekezést fogalmazott s jelentetett meg Mersenne közvetítésével (Tractatus opticus,
1644), másrészt a racionális politika kidolgozása foglalkoztatta, amire a Cavendish család egyik tagja,
Newcastle grófja bátorította. Még mielőtt önkéntes száműzetésbe ment volna Párizsba, 1640-ben be
is fejezte Elements of Law, Natural and Politic (A természeti és a politikai törvénykezés elemei) című,
eleinte kéziratban terjedő művét.

      1640-től 1651-ig tartott a párizsi száműzetés, mely fontos alkotói korszak Hobbes számára.
Mindenekelőtt ezekre az évekre esett a Descartes-tal folytatott, több síkon zajló polémia. Az első
réteg optikai. Hobbes az 1630-as években kidolgozta már nem atomista, tehát nem tényleges, anyagi
képek repülésére épülő, mechanikai észleléselméletét, amely rokonságot mutat a később Descartes
által publikálttal. 1637-ben Kenelm Digby közvetítésével eljutott hozzá Descartes Essais című kötete,
benne az optikai írással, s közben Mersenne is eljuttatta Descartes-hoz Hobbes optikai írását –
anélkül, hogy a szerző kilétét felfedte volna. Egyikük sem volt elégedett a másik teljesítményével. Ami
Hobbesot elsősorban zavarta, az Descartes elsőbbsége volt a megjelentetés terén, valamint a lélekről
s Istenről alkotott nézetei. E nézetek alkották a descartes-i Elmélkedések elleni polémia központi
elemeit is. Végül 1648-ban találkoztak személyesen is, de nem volt igazi közeledés köztük.
      Ám – bármilyen furcsa is ez mai szemmel nézve – Hobbes szempontjából Descartes nem volt
központi jelentőségű figura. Az ő igazi párizsi partnerei Mersenne és szűkebb környezete voltak, így
Gassendi, Digby és más kisebb jelentőségű gondolkodók. 1641-ben írta meg a De cive (Az
állampolgár) című írást, amely egy tervezett enciklopédikus mű, az Elementa philosophiae (A filozófia
elemei) harmadik, záró részét alkotta. A De cive az Elements of law anyagának átdolgozásából jött
létre, a másik két rész viszont csak jóval később jelent meg: a De corpore (A test) 1655-ben, a De
homine (Az ember) 1658-ban. Száműzetése hátralévő részét Hobbes tudományos vizsgálódásoknak
szentelte, hosszú kritikát írt Thomas White De mundo (A világ) című könyvéről, s ebben az időben
tanította matematikára a szintén száműzetésben élő walesi herceget.

      1649–50-ben dolgozta ki a Leviatánt, amely 1651-ben meg is jelent. Bármennyire korszakos
jelentőségűnek tartjuk is ezt az írást mai szemmel, a kortársak közül senkit sem elégített ki igazán, s
így heves polémiát robbantott ki, minek következtében Angliába visszatérvén meglehetősen
magányosan, csak magas pártfogói oltalmának köszönhetően élhetett háborítatlan életet. Ezekben az
évtizedekben éles vitát folytatott Seth Warddal és John Wallisszal matematikai kérdésekről, ám
meglehetősen személyeskedő vitát, noha sohasem volt kérdéses, hogy tisztán matematikailag nem
volt egyenrangú partnere Walliséknak. Hobbes még nem látta be, hogy a kör nem négyszögesíthető.
Egy másik polémia a szabadság s determinizmus kérdésköre kapcsán robbant ki. Még Párizsban
váltott közlésre nem szánt tanulmányokat Bramhall püspökkel, melyeket 1654-ben tudtuk nélkül
megjelentettek. Ezt követően írta meg Hobbes a The questions concerning liberty, necessity, and
chance (A szabadsággal, szükségszerűséggel és a véletlennel kapcsolatos kérdések) című írást, melyre
Bramhall 1658-ban válaszolt, amire Hobbes 1668-ban reagált.

     A viták s az Elementa további részeinek publikálása mellett Hobbes Opera philosophica címen
kiadott gyűjteményes publikációjával foglalkozott, történeti műveket írt (Historia ecclesiastica,
Behemoth, or the Long Parliament), s fordításokat tett közzé (Odüsszeia, Iliász) utolsó éveiben.

5.7.2. A filozófia – mozgáselmélet és számolás
A De corpore első fejezetében olvassuk Hobbes alaposan átgondolt filozófiameghatározását: „A
filozófia az okozatoknak vagy jelenségeknek oly ismerete, melyhez azok okainak vagy létrejöttének
korábbi ismeretéből való helyes következtetéssel jutunk, és megfordítva, okoké vagy előidézőké
okozatuk ismerete alapján” (Antológia, 84).

      A filozófia tárgyai tehát olyan létezők, melyek létrejöttek, azaz benne állnak a természet ok-
okozati láncolatában. A legfontosabb negatív következménye ennek az, hogy Isten nem lehet tárgya a
filozófiának, hiszen nem lehet létrejöttéről beszélni. Ezt később Hobbes úgy módosítja, hogy a
filozófiában csak annyit mondhatunk Istenről, hogy ő a világ első oka. A filozófia tulajdonképpeni
tárgyait két irányból közelíthetjük meg, az okok, illetve az okozatok felől. A Kant előtti
szóhasználatban az okok felől induló vizsgálódás jelentette az a priori utat, az a posteriori pedig az
okozatoktól induló utat, hiszen az ok joggal tekinthető „előbbinek”, az okozat pedig „utóbbinak”. A
módszertan értelmezésekor látni fogjuk, hogy e kettősség nem független a korábban már többször
vizsgált „analitikus-rezolutív”, illetve „szintetikus-kompozitív” módszertani iránytól.

      A meghatározásból fontos felfigyelnünk még a „helyes következtetéssel” megszorításra. A
következtetéseket nélkülöző gondolkodás nem lehet filozófiai: a filozófiában tehát nem
hivatkozhatunk az intuícióra, valamifajta lényeglátásra. Hasonlóképp, kizáratik a filozófiából az a
foglalatosság is, melyben csupán tapasztalatok összegyűjtéséről van szó. Hobbes korában nagyjából
ennek tekintették a történelmet, s ezért a történelemfilozófia önellentmondásszámba ment volna. A
következtetést             ráadásul            Hobbes             egészen            meghatározott
értelemben számolásnak (computatio) tekinti. A korban szinte minden jelentős gondolkodó által
osztott ideafelfogás szerint abból indult ki, hogy bármely véges létező ideáját megadhatjuk
összetevőinek kimerítő felsorolásával. Ennyiben máris világos, mit érthetünk összeadáson és
kivonáson a következtetések birodalmában. Ha például egy árbockosárban nagy távolságból
felfigyelünk egy alig látható foltra a horizont szélén, akkor új ideánk még csak a „valamit” fogja
tartalmazni összetevőjeként. Ha észrevesszük, hogy mozog, akkor már a „mozgó” jegy is
hozzákapcsolódott, nagy valószínűséggel a „test” is, majd a „hajó”, esetleg a „klipper”, a
„háromárbocos” stb., amíg csak ki nem bontakozik előttünk egy vízi jármű. Ekkorra viszont már
számtalan összeadást hajtottunk végre ideáink körében, azaz: következtetésekre jutottunk. A hajó
távolodásával ugyanez megismétlődik fordított irányban: ekkor kivonások sorozatáról kell beszélni.

     Ez az ideaelmélet azzal a következménnyel jár, hogy az igaz állításról igen sajátos módon kell
gondolkodnunk: abból kell ugyanis kiindulnunk, hogy alapvetően minden igaz állítás olyan jellegű,
amelyet későbbi terminológiával analitikusnak nevezhetnénk: állítmányként olyan ideát adunk meg
(„háromárbocos”), amely részideája az alany által megjelölt összetett ideának („klipper”). Nem
lehetséges olyan igaz állítás, melyben az alanyról olyasmit állítunk, ami nem foglaltatik benne
ideájában. Descartes, Hobbes, Spinoza és Leibniz ezt az elméletet vallották magukénak, Kant pedig
majd Leibniz ellenében száll síkra a szintetikus a priori ítéletek lehetőségéért.

      A filozófiát nem önmagáért műveljük, hanem azért, hogy megszerezzük a képességet valaminek
előállítására – a szó legtágabb értelmében: scientia est propter potentiam. A filozófia legfőbb haszna
a polgárháborúk megszüntetése, a béke megteremtése. Ennyiben a filozófia túlmegy a geometrián s
más tudományokon, melyek az ókorból nagy tökéletességben jutottak el hozzánk. A filozófia célja a
cselekedetek igaz és bizonyos szabályainak megadása – a bizonyosság követelése, ami Descartes-nál
a teoretikus filozófia kívánalma, Hobbesnál átkerül a gyakorlati filozófiába. „Mert nincs értelme
megparancsolni, hogy mindenben helyesen cselekedjünk, amíg nincs bevezetve az a biztos szabálya
és mértéke a helyességnek, amit mindeddig senki sem vezetett be” (Antológia, 92).

      Látjuk, miként tolja ki Hobbes a Descartes-nál meghúzott határokat: a filozófia nála is szervesen
egymásra épülő diszciplínákból áll, ám ezek végső célja, „gyümölcse” nem etikai, hanem politikai. A
perspektivikus cél egy olyan „értelmes” uralmi helyzet létrehozása, melyben az értelmet a
helyességnek a filozófus által bevezetett „biztos szabálya és mértéke” garantálja. A filozófiának tehát
egyfelől arról kell meggyőznie olvasóját, hogy a cselekedetek irányítása egy parancsoló főhatalom
által kell hogy történjék, másfelől meg kell mutatnia a megparancsolandó cselekvési normákat. A
hobbesi szuverenitáselmélet e két pillérre fog épülni.

      Mielőtt azonban erre rátérnénk, vessünk egy pillantást a diszciplínákra, melyek a szervesen
felépülő filozófiát alkotják! Ez a tárgya a De corpore módszerről szóló, hatodik fejezetének, amely
mindenekelőtt a filozófia definíciójában lévő oksági elemre helyez nagy hangsúlyt: a filozófia – mint a
tudomány általában – a miértekre keres választ, nem a ténykérdésekre. A filozófiai megismerés is a
természet szerint ismertebbtől indul ki, ami nem más, mint az érzéki ismeretben adott egész dolog,
például az egész ember. Ezt az egészet szingulárénak nevezi Hobbes, részeit pedig – amelyeken nem
testrészeket ért, hanem olyan akcidenseket, mint az alak, a mennyiség, az érzékek, az értelem stb. –
univerzáléknak. Míg az egészek ismertebbek önmagukban, mint részeik, addig a részeknek okai
viszont ismertebbek, mint az egész oka. Ezért először meg kell találni a vizsgált szinguláréban rejlő
univerzálékat, majd ezek okait. Az univerzálékat felosztás – rezolúció – révén találjuk meg, mint
amikor a négyzetet feloldjuk „egy síkká, melyet meghatározott számú egyenlő egyenesek és
derékszögek határolnak. E feloldás által a következő univerzálékat nyerjük, mint minden anyagot
jellemzőket: vonal, sík […], határoltság, szög, derékszögűség, egyenesség, egyenlőség; és ha ezeknek
okait meg tudjuk találni, mindezeket összeállíthatjuk a négyzet okaként” (94). Az univerzálék okait,
vagyis inkább okát Hobbes magában ismertnek mondja: nem más, mint a mozgás, a formákat
létrehozó sokféle mozgás, melyek oka mindig csak további mozgás lehet. A hobbesi filozófia tehát
alapvetően mozgáselmélet.

      A filozófia részeihez is a különböző mozgásfajták elemzésével jutunk el. Az első rész még elemi
fogalmaink definícióját tartalmazza, a De corpore ezt „első filozófiának” nevezi. A mozgás például
„egyik hely elhagyása és egy másik elfoglalása”. Ezt követi a legelvontabb mozgás vizsgálata,
amelynek révén geometriai alakzatok jönnek létre alacsonyabb fokú alakzatokból: a vonal a pont
mozgásából s így tovább. Ez „kompozitív” vizsgálódás, ami a geometriára mint mozgástudományra
jellemző. A geometria után következik az első, tényleges testeket vizsgáló mozgástudomány, amely
az elemi testek mozgásakor fellépő ütközések hatásait vizsgálja. Ezt követően az érzéki minőségek
okainak – a látásnak, hallásnak stb. – vizsgálata jön sorra, melyeket maguk a minőségek és változásaik
követnek, s ezzel zárul a természetfilozófia, vagyis fizika. Innen a morálfilozófiára térünk át az
affektusok vizsgálatával. S ezen a ponton Hobbes bevezet egy kettősséget: a morálfilozófiát
szisztematikus rendben a politikafilozófia követi, ám azt az egész rendszer felépítése nélkül is
vizsgálhatjuk, mert saját tapasztalataink eléggé tájékoztatnak bennünket a politika alapelveiről. Azt,
hogy az emberek saját maguk java szerint ítélnek jóról és rosszról, valamint hogy ki-ki tart attól, hogy
a többiek ki akarják majd rabolni, amint megtehetik, a szenvedélyek mozgáselméleti vizsgálatából,
illetve elemi élettapasztalatainkból egyaránt le lehet szűrni. Kétségkívül ez ad magyarázatot arra,
hogy Hobbes lehetségesnek látta, hogy először politikafilozófiai műveket tegyen közzé.

5.7.3. Leviatán
A Leviatán viszont talán épp annak köszönheti népszerűségét, hogy az egész rendszer minden elemét
bemutatja, sőt még túl is megy rajta, hisz a mű egész második felét olyasmi tölti ki, aminek – saját
filozófiafogalma szerint – nem lenne szabad helyet kapnia benne: Istenről és a Bibliáról szóló,
történeti-filológiai fejtegetések. A továbbiakban e mű gondolatmenetét követve mutatjuk be Hobbes
filozófiai rendszerét.

      Az első rész az emberről szól, kiindulópontja az érzet, amelyet a descartes-ihoz nagyon hasonló
módon rekonstruál: az idegekben lévő finom testrészecskék mozgása vezeti tovább az érzékszervek
benyomását az agyba, ahol testi képekként rögzülnek. A hobbesi elmélet sajátossága abban rejlik,
hogy a mozgás nem áll meg az agynál, hanem továbbhalad egészen a szívig. Ennek az az oka, hogy
Hobbes mechanikai módon akarja megválaszolni a kérdést, hogy mi késztet bennünket a külső
tárgyak feltételezésére. Mert az érzékszervektől az agyig vagy akár a szívig csupa belső, testi
történéssel van dolgunk, s ennyiben kézenfekvő lenne, hogy saját testi mozgásainkat érzékeljük,
ahelyett, hogy a belső mozgásmintázatokat külső tárgyak tulajdonságaiként dekódolnánk. A
legcsodálatosabb valamennyi jelenség közül, hogy egyáltalán van jelenség, vagyis vannak olyan testek
a teljességgel testi univerzumban, melyek megjelenítenek más testeket – így foglal állást Hobbes
a De corpore 25. fejezetében. Hiszen a descartes-i megoldást nem áll szándékában átvenni: nem
kíván bevezetni egy tisztán gondolkodó szubsztanciát. Ezzel elhárítja ugyan a dualizmus veszélyét, ám
a jelenség talányát kénytelen tisztán mechanikai úton megoldani. Ehhez tartozik a fenti kérdés is,
hiszen nyilvánvalóan el kívánja kerülni az isteni jóságra hivatkozást abból a célból, hogy legitimálja a
külső tárgyak ránk gyakorolt hatására vonatkozó meggyőződésünket. A szív mint a test középpontja
játszik itt nagy szerepet. Hobbes ugyanis úgy véli, hogy a testeket érő minden nyomás felébreszt az
érintett testben egy elemi tendenciát a nyomás irányával szemben. Ez történik minden olyan
érintkezéskor is, mikor az idegben lévő testrészecskék nyomják egymást – egészen addig, amíg a test
középpontjához, a szívhez nem érnek. A szívben összegződik valamennyi ellenirányú tendencia, s
nem valami fizikai tettben nyilvánul meg, hanem éppenséggel abban a hitben, hogy kívül kell keresni
azt, ami hatást gyakorolt ránk.

      A képzetek, az érvelés, a beszéd s a tudományok kialakulásának alapja nem más, mint ez a testi
jellegű érzékelési folyamat, s ez vezet az akarat, az értékítéletek kialakításához is. Mert amikor
érzékelünk egy külső tárgyat, mindig kellemes vagy kellemetlen dologként érzékeljük, azaz mint olyan
tárgyat, amely elősegíti vagy gátolja ún. „vitális mozgásainkat”, a lélegzést, vérkeringést, emésztést
stb. Ezzel állnak szemben az akaratlagos mozgások, amelyekhez az akarat kialakulására van szükség.

       Hobbes akaratelmélete határozottan antivoluntarista, számára a „szabad akarat”
önellentmondás. A hatodik fejezet kiindulópontja a mérlegelés, fontolgatás: amikor a tárgyaknak
vitális mozgásainkra tett hatásáról ellentmondó tapasztalatokat szereztünk. Ekkor hol akarjuk, hol
kerülni szeretnénk a szóban forgó dolgot, s nem tudunk megállapodni. Viszont minden megfontolás
véget ér egyszer, a cselekvés lezárja a mérlegelést: Hobbes éppen azt az utolsó szándékot nevezi
akaratnak, amelyet követ s beteljesít a végrehajtott tett. Létrejött az akaratlagos mozgás, ám
szabadságról már nem beszélhetünk, mert a szabad mérlegelést éppenséggel az akarat létrejötte
szüntette meg. Ezzel függ össze a 21. fejezetet nyitó szabadságmeghatározás, amely a Bramhallal
folytatott vita kiindulópontja lett: „A szabadság valójában az ellenállás hiányát jelenti (ahol is
ellenálláson a mozgás külső akadályait értem), s ezt a fogalmat éppoly joggal lehet értelem nélküli és
élettelen dolgokra, mint észlényekre alkalmazni” (Leviatán, 180).

      Viszont ha visszatérünk a mérlegelés koncepciójához, máris láthatjuk, hogyan adódik Hobbes
rendszerében az érzékelés fiziológiai leírásából az, hogy önmagunkat alkalmazzuk értékelési
kritériumként. Mert az, hogy jónak vagy rossznak ítélünk egy dolgot, eredendően saját vitális
mozgásainkra tett hatásától függ. Ebből máris következik, hogy az emberiség megannyi, elsődlegesen
mindent önmagára vonatkoztató individuumból áll, kiknek érdekei ellentétben állnak egymással:
ezért veti el Hobbes az Arisztotelészre visszamenő elgondolást, mely szerint az emberi természet már
eleve társulásra hajlik. Épp ellenkezőleg: az emberi természet egyedi, s csak kényszer hatására lép
közösségre embertársaival. Boldogságát egyedül magának keresi, ráadásul nincs is miben
megnyugodjon, mert amíg él, érzékel, s amit érzékel, azt vitális mozgásai szempontjából értékeli is,
ebből pedig új s új, kielégítendő vágyak fakadnak. Nincs tehát a finis ultimus, végső cél értelmében
vett legfőbb jó, helyette a mindig újonnan keletkező vágyak folyamatos kielégítésének képessége lép,
de ez nem kifejezetten közösségi jó.

      Az ember természeti állapotának sajátossága tehát, hogy kinek-kinek önmaga a legfőbb mércéje
s bírája. Ugyanakkor egy fontos értelemben egyenlők is vagyunk: vannak ugyan erősebbek közöttünk,
de senki sem annyival erősebb a többieknél, hogy csellel ne tudnák megölni. Ezért természeti
állapotunkat egy meghatározott érzelem, a halálfélelem uralja, s ez megbénítja vágyaink kielégítésére
irányuló törekvésünket, viszont egyszersmind kiút keresésére is ösztönöz, amit az értelem bizonyos
alapelveinek követésében talál meg: „A békére ösztönző emberi érzelmek a halálfélelem, a
kényelmes élethez szükséges dolgok iránti vágy, valamint az a remény, hogy e dolgokat szorgalommal
meg lehet szerezni. Az értelem pedig a béke előnyös alapelveit sugallja” (110). Az értelem alapelveit a
természetjogi hagyományhoz kapcsolódva „természeti törvényeknek” is nevezi, noha új hagyományt
teremt azáltal, hogy csak nagyon bizonytalanul kapcsolja őket az isteni törvényadó gondolatához.

      „Az értelemnek e parancsait – írja Hobbes a 15. fejezet végén – az emberek általában
törvényeknek nevezik, de helytelenül. Mert csak végkövetkeztetések vagy tantételek arra
vonatkozóan, mi az, ami az emberi élet fenntartását és védelmét szolgálja. Ezzel szemben
a törvény voltaképp annak a szava, aki jogosan parancsol másoknak. Ha azonban ugyanezeket a
tantételeket Isten igéjével hirdetett tantételeknek tekintjük, akkor – mivel Isten jogosan parancsol
mindennek (all things) – mégis helyesen nevezzük őket törvényeknek.” E bekezdés alapján világos,
mit kell értenünk a Newcastle által szorgalmazott „racionális politikán”, valamint a geometriai
módszernek Galilei által szorgalmazott kiterjesztésén a gyakorlati filozófiára. A természet törvényei
ugyanis észkövetkeztetések, de ezúttal nem a geometria alakzataira, hanem az emberi élet tényeire
vonatkozóan. Törvényeknek csak Istenhez kapcsolva tarthatjuk őket, ám Hobbes nem Istennek a
zsidó-keresztény hagyomány szerinti, csupán az embereknek adott parancsolataira utal, hanem
azokra a természeti törvényekre, amelyek valamennyi létező működését szabályozzák. Az értelem
alapelvei épp annyira Isten parancsai, amennyire a méhek röptét szabályozó elvek.

      Hobbes megkülönbözteti a törvényt a jogtól: a természeti jog szabadságunk arra, hogy erőnket
olyan akarati cselekvésekre használjuk, melyekről saját megítélésünk és értelmünk úgy véli, életünk
megoltalmazására szolgál. A természeti törvény olyan értelmi szabály, amely megtiltja, hogy
elmulasszunk valamit megtenni, amivel biztosan megoltalmazhatjuk életünket. A legáltalánosabb
megfogalmazása az egymást kiegészítő jognak, illetve törvénynek az, hogy békére kell törekedni,
ameddig csak remény van rá (a törvény), ám ha már nincs, akkor a háború minden eszközével
megvédhetjük magunkat (a jog). Ebből vezeti le Hobbes a második törvényt: „mindenki önkéntesen
mondjon le minden jogáról, feltéve hogy a többiek is így tesznek, ha ezt a béke és az önvédelem
érdekében szükségesnek tartja […].” Ennek két fontos összetevője van: a lemondás és a
kölcsönösség. A lemondás egyszersmind átruházás is, ha egyvalaki kivételével, aki ezáltal különleges
hatalmi helyzetbe kerül, mindenki lemond minden jogáról. Erre viszont nagy szükség van, hiszen
senki sem várhatja el, hogy mindenki, pusztán az értelemnek engedelmeskedve mondjon le minden
jogáról, amíg nem lát biztosítékot rá, hogy mindenki más is így tesz, ráadásul nemcsak a jelenben, de
a jövőben is. A természeti törvények – melyek foglalata az „aranyszabály”: „amit nem akarsz, hogy
veled megtegyenek, azt ne tedd meg másokkal” – in foro interno, a lelkiismeret törvényszéke előtt
köteleznek ugyan a természeti állapotban is, ám in foro externo, az emberek közti térben, csak akkor,
ha biztosítékot kap a kölcsönösség. Annak a társadalmi szerződésnek tehát, amely a jogok kölcsönös
átruházását rögzíti, a jelenre s a jövőre egyaránt hatályosnak kell lennie, s ehhez nem elegendő
önmagában, hogy a harmadik természettörvény szerint „a megkötött megállapodásokat teljesíteni
kell”. Hiszen ez a törvény is csak in foro interno kötelez feltétel nélkül.

      Ezért szükséges tehát a Leviatán, a „halandó isten”, melynek feladata, hogy a hatalom feltétlen
birtokosaként egyfelől mindenkit rábírjon az általa definiált társadalmi igazságosság és az általa
hozott törvények megtartására, másfelől – a már működő társadalmat tekintve –, hogy a hatalomra
aspiráló különböző társadalmi erőket lefegyverezze, illetve összebékítse egymással. Erre utal
a Leviatán első kiadásainak címlapja is: emberek tömegeiből felépülő emberalak, jobbjában karddal,
baljában püspöki pásztorbottal – vagyis magában egyesítve a világi és az egyházi hatalmat a világi
hatalom primátusával –, előtte pedig békés táj, rendezett településekkel, mely azáltal és csak addig
maradhat ilyen békés, ameddig a széthúzásnak kétoldalt egy-egy kis emblémával ábrázolt világi és
egyházi formái elenyésznek.

     Ezen a ponton térhetünk át néhány jelzés erejéig a világi és egyházi hatalom viszonyának
kérdésére a Leviatán államán belül. Hobbes maga élete végéig az anglikán egyház tagja volt, s ebből
már következik is ellenséges attitűdje a pápai állam világi hatalmi törekvéseivel szemben.
A Leviatán egész második felét a katolikus államfelfogás elleni politikai-teológiai polémia tölti ki,
tehát Hobbes álláspontja messze nem érzelmi alapon elutasító. A „keresztény
államról” (commonwealth), illetve a „sötétség birodalmáról” szóló harmadik és negyedik rész tétje
egyértelmű: az első két részben Hobbes kifejtett egy államelméletet, amelynek alapzata a
természetes emberi megismerésnek saját mechanikai-filozófiai elméletére épülő rekonstrukciója.
Ennek a megalapozásnak a következményeként mutatja be Hobbes a Leviatán államfilozófiájának fő
tézisét, mely szerint mindaddig, amíg a szuverén képes a béke és prosperitás biztosítására, vele
szemben semmilyen ellenállás nem jogosult. E megalapozás értelmében azonban, megfordítva, ha
lehetséges volna egy olyan, a természetes-mechanisztikus megismerési módtól gyökeresen eltérő,
kitüntetett megismerési mód, amely az alattvalók valamely osztályát a nagy többséggel szemben
privilegizálja, akkor jogos volna a hatalmi ágaknak az a – Róma által követelt – középkorias
megosztása, amely világi hatalmat juttatna az e természetfeletti megismerést egyedül birtokló
egyházi hatalomnak is. Vagyis a prófétaságra, Isten igéjére, illetve a csodákra vonatkozó fejtegetések,
melyek a természetestől eltérő megismerési mód lehetőségét firtatják, a hobbesi „teológiai-politikai
tanulmány” magvát alkotják.

     Mindenekelőtt rögzítenünk kell, hogy könnyen találunk olyan szövegeket, amelyekben Hobbes
egyértelműen állást foglal valódi próféták létezése mellett. A Bramhallal folytatott vitát rögzítő
dokumentumban olvashatjuk például a következő rövid dialógust:

     „Bramhall: Erősen kételkedem benne, hogy [Hobbes] komolyan hiszi, hogy van a világon
prófétaság. Túlságosan csekélynek tünteti fel a különbséget a próféta, az őrült és a démonoktól
megszállt ember között.

     Hobbes: Vallom, hogy volt igazi prófétaság és voltak igaz próféták Isten egyházában Ábrahámtól
egészen Megváltónkig, aki a legnagyobb valamennyi próféta közül […]” (English Works, IV, 324).

      Bramhallt valószínűleg az gondolkoztatta el, hogy Hobbes a Leviatán 36. fejezetében a
prófétaságnak szinte parttalanná tágított fogalmával áll elő: „A próféta név jelentése a Szentírásban
hol prolocutor, azaz szószóló, akinek útján Isten az emberhez vagy az ember Istenhez szól,
hol predictor, tehát az eljövendő dolgok megjósolója, hol pedig olyan ember, aki őrültek módján,
összefüggéstelenül beszél” (359). Bramhall úgy vélhette, hogy Hobbes az első, illetve második
osztályba sorolt prófétákat sem különböztette meg az őrültektől. Ez, tágabb értelemben, azt a
kérdést rejti magában, hogy vajon nem üresíti-e ki Hobbes a prófétaság fogalmát azáltal, hogy a
legkülönbözőbb módokon naturalizálja, azaz tisztán természetes okokra vezeti vissza. Hiszen Hobbes
előszeretettel idéz olyan bibliai helyeket, amelyek a „próféta” elnevezést olyan esetekben is
alkalmazzák, amelyekben a „prófécia” biztosan nem annak következménye, hogy Isten közvetlen,
természetfeletti módon, igehirdetésre késztette az illető „prófétát”. Az első ilyen réteg az őrülteké, a
második azoké, akik vagy „hivatásuknak megfelelően” „keresztény templomokban” „a gyülekezetért
hivatalos imákat mondanak”, vagy egyszerűen csak általában „Isten dicsőségét versben ünneplik”. A
harmadik pedig a pogány költőké, akik saját isteneiket dicsőítik. A Bramhallal folytatott vitában egy
találó ad hominem érv ezeket az embereket „csodák nélküli prófétáknak” nevezi.

      Úgy tűnik tehát, Hobbes úgy hárítja el a kitüntetett és kitüntető megismerési mód veszélyét,
hogy naturalizálja a próféta fogalmát. Másfelől azonban feltűnően le is szűkíti a próféták körét. A
legtöbben ugyanis nem „állandó foglalkozásként”, hanem „rendkívüli és időleges alkalmaztatásként”
prófétáltak. Azon ószövetségi próféták között, akik állandó hivatásként prófétáltak, Hobbes
megkülönböztet legfőbb, illetve alárendelt prófétákat (364). Az első legfőbb próféta Mózes volt, őt
követték a főpapok, „ameddig a királyi papság fennállt” (365). Ezután viszont a „jámbor királyok”
lettek a legfőbb próféták, a főpapi hivatal pedig olyannyira alárendeltté vált, hogy ebben az
összefüggésben a királyokra alkalmazva megjelenik a „szuverén próféta” (365) kifejezés is. Az
Újszövetség idején csak egyetlen szuverén próféta volt, Krisztus, akinek helyzete két értelemben is
kivételes a próféták között: egyrészt „egy személyben Isten, aki szólott, és próféta, akihez szólott”
(366), másrészt pedig szuverenitása királyi mivoltából fakadt, amint ezt Hobbes Bramhallnak címezve
írja:
     „Krisztus, atyjának jogán, a zsidók királya volt, következésképp legfőbb próféta s az összes
próféta bírája. Hogy más fejedelmek mit gondoltak próféciáiról, az másodlagos. […] Isten
jóváhagyásával rendelkezett, aki a zsidók királya volt, Krisztus pedig az ő alkirálya.”

      Az igazi próféta végső kritériumaként tehát a politikai vagy – mint Krisztus esetében – kvázi
politikai szuverenitás szolgál. De ha ez így van, azért fölmerül a kérdés, hogyan tudja meggyőzni
hallgatóságát a próféta állításai igazságáról? Itt visszatérhetne a megismerés elméletében testi
folyamatokra visszavezetett mentális szféra egyfajta teologizáló ismeretmetafizika révén. Ezt Hobbes
úgy akadályozza meg, hogy még hangsúlyosabbá teszi a prófétaságról szóló tanítás politikai
dimenzióját. A politikai hierarchia teljességgel visszatükröződik a prófétai hierarchiában: a – mind
politikai, mind vallási értelemben – „alárendelt” próféták nem tehetnek mást, mint hogy a – mind
politikai, mind vallási értelemben – „legfőbb” próféták kinyilvánított akaratának megfelelően
beszélnek, amennyiben mondanivalójukat igazi, isteni üzenetként akarják elismertetni. Az a hetven
férfiú, idézi fel Hobbes, akik Mózes idejében az izraeliták táborában prófétáltak, „Mózes
prófétálásának volt alávetve és alárendelve. Hisz Isten Mózes lelkéből vett, és abból adott nekik,
úgyhogy Mózes akarata szerint kellett prófétálniuk, másként egyáltalán nem prófétálhattak volna”
(367). Eredendően igaz próféták azok, akik a királyi szuverenitás birtokában vannak. Az alárendelt
próféták csak az ő közvetítésükkel „igazulhatnak”, hiszen ők a próféták, akik önmaguk igazságát,
illetve mások igaz vagy hamis voltát egyként nyilvánvalóvá teszik. Vagyis a szuverén uralkodó
semmiképp sem lehet hamis próféta.

     Hobbes tehát a bibliai hermeneutika módszerével is igazolta azt a tézist, melyet a Leviatán első
felében a szisztematikus filozófia érvelésével állított fel: főhatalom csakis egy lehet, az egyházi
hatalom világira vonatkozó igénye alaptalan. A természetfeletti kinyilatkoztatással – vagy csak
egészen különleges természetes adománnyal – rendelkező legfőbb próféta, akit valamennyi többi
prófétának követnie kell, a szuverén. Az az autoritás pedig, amelynek a prófétai cselekedeteket az
üzenet címzettjei előtt igazoló csodákat hitelesítenie kell, ismét csak maga a szuverén.

5.8. Benedictus (Baruch) Spinoza (1632–1677)
Spinoza Amszterdamban született marannus szülők gyermekeként. A „marannus” kifejezést
azokra a zsidókra szokás alkalmazni, akik eredetileg Spanyolországban éltek, s a fokozódó
nyomás, majd üldözés és az inkvizíció hatására kikeresztelkedtek. A 16–17. században igen
sok marannus hagyta el Spanyolországot, illetve Portugáliát, s közülük sokan találtak
menedéket az akkoriban a vallási türelem országának számító Németalföldön. Spinoza
anyanyelve ezért a portugál volt, hollandul sosem tanult meg igazán jól.
     Apja halála után, 1654-től két évig, testvérével közösen folytatta apja üzleti
tevékenységét. A korabeli protestáns irányzatokkal való megismerkedés, illetve a merev
vallásossággal szemben álló, újabb marannus bevándorlók hatására viszonya a zsinagógához
egyre rosszabb lett, ami 1656-ban a kiközösítéshez vezetett. Spinoza ekkoriban már
kifejezetten készült a filozófusi életpályára: latint és klasszikus irodalmat, karteziánus
filozófiát és államelméletet tanult. Ezzel egy időben kisebbfajta tanítványi kör is kialakult
körülötte. 1660-ra e kör számára előkészített szövegekből előállt egy ma Rövid tanulmány
Istenről, az emberről s az ő boldogságáról címen ismert írás, amelynek anyagát a következő
években megpróbálta átformálni egész filozófiáját – s talán politikai teológiáját is – magába
foglaló művé. E próbálkozás első, befejezetlenül maradt megnyilvánulása az 1661–62-ben
keletkezett Tanulmány az értelem megjavításáról, s ez vezetett el az Etika első változatának
megírásához is 1665-ben. Módszertanilag pedig az 1662-ben, kivételesen saját neve alatt
megjelent mű, a Descartes filozófiájának alapelvei készítette elő az Etikát.
     Megismerkedett a Hollandiát ebben az időben kormányzó liberális államférfiakkal, s
talán részben az ő biztatásukra írta meg Teológiai-politikai tanulmányát, melynek fő célja
annak kimutatása, hogy a gondolat- s a véleménynyilvánítás szabadsága csak az állam kárára
számolható fel.
     Ezt követően egészítette ki az Etika első változatát, de hamarosan felhagyott a kiadás
előkészületeivel. Ugyanebben az időszakban összeomlott a tendenciájában demokratikus
kormány; a Spinoza által nagyra tartott vezetőit brutálisan meggyilkolták. Spinoza emberképe
ez események hatására komorabbá vált. Élete utolsó éveiben újabb államelméleti mű
megírásába fogott, mely a Politikai tanulmány címet kapta. Kiindulópontja szerint a
társadalmat alkotó emberek többsége sosem vehető rá, hogy szenvedélyei helyett az észt
tekintse cselekedetei vezetőjének, a nagy többség mindig is szenvedélyeinek rabja marad.
Ennek megfelelően az elkészült rész alapján úgy tűnik, nem annyira a demokráciát igyekszik
elismertetni mint a legjobb kormányformát, hanem inkább a hatalom elosztásának olyan elveit
igyekszik kidolgozni, amelyek alkalmazásával a béke egyensúlyi állapota fenntartható,
bármely államformát vesszük is alapul.
     Spinoza ugyan nem volt oly egyetemes tudományos gondolkodó, mint Descartes, mégis
meg volt győződve róla, hogy a filozófia minden tudást felölel. Írt is egy-egy kisebb írást a
valószínűségszámításról, illetve a szivárványról. Oldenbourgnak, a Royal Society titkárának
közvetítésével kémiai kérdésekről cserélt eszmét Robert Boyle-lal. A Leibnizcel folytatott
filozófiai eszmecseréjét optikai kérdések megtárgyalása vezette be. 1677. február 21-én halt
meg öröklött tüdőbetegsége következtében. Tanítványai és barátai még halála évében
megjelentették latinul és holland fordításban Hátrahagyott műveit.

5.8.1. Etika
Bármely filozófiai mű elemzésekor abból érdemes kiindulni, hogy milyen elérni kívánt célról
tanúskodik az áthagyományozódott szöveg, milyen alapelveket fogad el s milyen módszertani
előfeltevéseket tett magáévá a szerző. Az Etika esetében minderről híven tájékoztat bennünket a mű
címe: A geometriai rendnek megfelelően bizonyított etika, amelyet öt részre osztottunk. Az egyes
részek témái a következők: I. Isten; II. Az elme természete és eredete; III. Az affektusok eredete és
természete; IV. Az emberi szolgaság, vagyis az affektusok ereje; V. Az értelem hatalma, vagyis az
emberi szabadság.

      Etikát az a filozófus ír, aki meg van győződve róla, hogy a filozófusi hivatáshoz tartozik kifejteni
véleményét az emberi cselekedetek mozgatórugóiról vagy azokról az erkölcsi megfontolásokról,
amelyek döntéseink meghozatalakor valamilyen szerepet játszanak. Az persze még nem elég, hogy a
filozófus saját hivatását ilyennek lássa. A mindennapi életet is olyannak kell tekintenie, hogy a benne
érvényesülő morális irányelvek egyrészt rászorulnak a tisztázásra, másrészt meg is engedik azt, hogy
a magát e feladatra alkalmasnak tartó filozófus gyakorolja hivatását. Spinoza abból indult ki, hogy a
felnőtté váláskor magunkévá teszünk bizonyos, az adott közösségben elfogadott vélekedéseket a
követendő jó s kerülendő rossz mibenlétéről, s mindennapi cselekedeteinket ezek a – többnyire nem
tudatosított – irányelvek kormányozzák. Ám túlságosan is nagy a tét – így rekonstruálhatnánk
a Tanulmány az értelem megjavításáról bevezető gondolatmenetét –, túlságosan is sok múlik
döntéseinken ahhoz, hogy minden vizsgálat nélkül érvényesülni hagyhatnánk ezen irányelveket. A tét
a mindenkori én boldogsága. Az Etika fő feladata éppenséggel ennek vizsgálata.

     Abban a meghatározásban, hogy az etikát a geometriai rendnek megfelelően kell bizonyítani,
fontos előfeltevés rejlik. Az ember igazi boldogságához csak olyan elvek vezethetnek el, amelyek nem
pusztán egy partikuláris közösség számára érvényesek, hanem minden, eszét helyesen használó
ember számára is azok, hiszen az ember meghatározása „eszes lény”, s az ész nemcsak az
individuumok partikularitásán kell hogy felülemelkedjék, hanem az egyes népekén is. A boldogsághoz
való eljutásnak nincs holland vagy spanyol, zsidó vagy magyar útja: az egyetlen, az igazi út, a
szükségszerűen elfogadott elveknek megfelelő cselekvés, amelyet minden, eszét helyesen használó
lény éppoly szükségszerűséggel fogad el, mint ahogy azt fogadja el, hogy a háromszög szögeinek
összege egyenlő két derékszögével.

      Eukleidész Elemek című művének kifejtését követve az Etika minden része definíciókkal és
axiómákkal kezdődik, olykor posztulátumok megadásával folytatódik, míg maga a kifejtendő anyag
tételek, bizonyítások, segéd- és következtetett tételek formáját ölti. Ám Spinoza szűknek találhatta
ezt a keretet, mert a tételek, bizonyítások sorát gyakran nem geometriai műfajú szövegrészek –
előszavak, megjegyzések, függelékek – szakítják meg, amelyek árnyalják a „fő” gondolatmenetet.

      Spinoza öt részre osztotta az Etikát. Az első három világossá teszi, minek a tudása szükséges
ahhoz, hogy megszerezhessük az egyetemes érvényű cselekvési alapelveket. Az elsőként
megállapított alapelvek az Istenről, vagyis az átfogó értelemben vett természetről való tudásunkat
rögzítik. A következő fő téma saját gondolkodóképességünk, vagyis elménk vizsgálata, mert Spinoza
úgy véli, a helyes megismerési mód kiválasztása döntő jelentőségű a helyes életmód megtalálása
szempontjából. Végül kívánatos az affektusok pontos ismerete, mert éppenséggel a szenvedélyként
megjelenő affektusok partikularitása az, amit az ész egyetemességének le kell küzdenie. Az etikaként
felfogott filozófiához Spinozánál egyfajta társadalomfilozófia is tartozik, melynek elemeit elsősorban
a negyedik könyvben kell keresnünk. Az ötödik könyv az Isten értelmi szeretete által jellemzett bölcs
boldogságáról szóló tételekhez vezeti az egész gondolatmenetet.

      Az Etika első része tehát az Istenre s a világegészre vonatkozó, feltétlenül szükséges ismereteket
rögzíti. Az az Istenről való tudás, mellyel itt találkozunk, nem szent könyvekbe rejtett
kinyilatkoztatáson alapuló ismeret, hanem annak az isteneszmének a kifejtése, amely az emberi elme
minden tapasztalat előtt adott alapszerkezetéhez tartozik. Nem teológiával, hanem racionalista
metafizikával van dolgunk, s így Isten lényegének kifejtéséhez a hagyományos és a karteziánus
metafizika szókincsét egyaránt felhasználja. Isten olyan szubsztanciaként jelenik meg, amely végtelen
sok attribútumból áll, melyek mindegyike kifejezi azt az örök és végtelen lényeget, ami magában
foglalja a létezést, s ebben az értelemben önmaga okaként fogható föl. Az önmaga oka kifejezés
ebben az értelmezésben nem paradoxont jelent: formálisan a Kant óta ontológiainak nevezett
istenérv descartes-i módosulására utal, mely szerint az, hogy „létezni”, benne foglaltatik az Isten
fogalmát alkotó jegyekben, s ezért mihelyst megszereztük Isten megfelelő fogalmát, egyszersmind
bizonyosnak is kell lennünk afelől, hogy létezik. Spinozánál azonban e formális érvelésnél fontosabb
az a tartalmi mozzanat, amelyet az „isteni hatóképesség” fogalma jelent. Isten lényege ugyanis nem
más, mint az a kimeríthetetlen hatóképesség, amely nemcsak önmaga létezését biztosítja
folyamatosan, hanem egyszersmind a természet valamennyi – véges és végtelen – létezőjét is
létrehozza, illetve fenntartja. Ennek a kiindulópontnak nagy horderejű következményei vannak.
Nyilvánvalóvá válik, hogy Isten és az általa létrehozott világ nem különíthető el egymástól oly módon,
ahogyan ez a hagyományos teológiában és filozófiában történt. Isten nem transzcendens, azaz nem a
világon túl van, hanem immanens: „benne marad” az általa előidézett világban.

      Ennek alapján válik érthetővé a nevezetes spinozai formula: „Isten, vagyis a természet.” Spinoza
ugyanis a világmindenségről alkotott képe kialakításakor a létrehozó princípiumot s az általa
létrehozottakat nem különálló létezőknek tekinti, hanem beilleszti őket egy egységes
természetfogalomba. Arra épít, hogy a latin natura szó tövéből nemcsak főnevet, de igét is
képezhetünk – naturo –, melynek jelentése annyi lenne, mint „a természet módján létrehozni”. A
régebbi fordítások „teremtő természet” kifejezése azért helytelen, mert elleplezi azt a gyökeres
fordulatot, amelyet Spinoza a keresztény teremtést jelentő creare igének a természeti
szükségszerűséggel való létrehozást jelentő naturare igével való fölváltása révén a nyugati metafizika
történetében véghezvisz. Az így képzett igéből melléknévi igenevek is képezhetők, s máris előttünk áll
az alapvetően egységes természet két aspektusa, a natura naturans és a natura naturata, vagyis a
„folyamatos”, azaz a létrehozó s a „befejezett”, azaz a létrehozott aspektus. A spinozai
terminológiában a szubsztancia és az attribútumok – vagyis a szubsztancia kifejeződési módjai, mint a
kiterjedés és a gondolkodás – tartoznak a létrehozó aspektushoz, míg a móduszok – vagyis minden
egyedi létező – a létrehozottak körébe tartoznak. Ezen egységes természetelképzelés legfőbb
hozadéka az, hogy megfelelő megismerési módot választva minden egyes létrehozott, véges létező
lényegében megtalálható a létrehozó aspektus. „Istenben maradunk és Isten mibennünk, mert a
maga lelkéből adott minékünk” – idézheti a Teológiai-politikai tanulmány mottója némi joggal János
első levelét –, azért csak némi joggal, mert a biblikus nyelvezet Spinozánál alapvetően nem biblikus
értelmet takar: a természet létrehozása nem a transzcendens Isten akarati döntésen alapuló teremtő
aktusa, hanem magának a természetnek kezdet, szünet s vég nélküli, önhatalmú s öntörvényű
létrejövése.

      Minden egyes véges létező, módusz kifejezi tehát „bizonyos és meghatározott módon” a
természet létrehozó aspektusát alkotó hatóképességet, ami az emberi megismerőképesség számára
két attribútum alakjában, kiterjedt, valamint gondolkodásbéli dolgok létrehozásának képességeként
válik hozzáférhetővé. Ez nemcsak azt jelenti, hogy [vagy] csak kiterjedt – azaz testi –, vagy
gondolatszerű létezőket vagyunk képesek észlelni, hanem azt is, hogy mi magunk is testből – olyan
móduszból, amely Isten, vagyis a természet végtelen hatóképességét a kiterjedés bizonyos és
meghatározott móduszaként fejezi ki – és elméből – azaz olyan móduszból, amely ugyanezt a
hatóképességet a gondolkodás bizonyos és meghatározott móduszaként fejezi ki – álló individuumok
vagyunk.

      „Ugyanezt a hatóképességet fejezi ki”: Spinoza erre a törékenynek tűnő tézisre hatalmas terhet
rak. Azt állítja, hogy ha e két módusz ugyanannak a hatóképességnek a kifejeződése, akkor ez nem
kevesebbet jelent, mint hogy végső soron azonosak. Ezzel Spinoza választ próbál adni a karteziánus
dualizmus problémájára: ha egyszer gondolkodás és kiterjedés két, egymástól teljességgel független
létmód, akkor hogyan lehetséges az a legmindennapibb tapasztalatunk, hogy érezzük a testet érő
hatásokat, s úgy látjuk, testünket képesek vagyunk megfontolásainknak megfelelően mozgatni.
Spinoza válaszként tagadja a kérdés mögött megbúvó előfeltevést: nemcsak a kiterjedést és a
gondolkodást általában tekinti egyazon szubsztancia két attribútumának, hanem a kiterjedéshez
tartozó minden egyes módusz is azonossá válik az ezt a móduszt a gondolkodás attribútumában
kifejező módusszal: kinek-kinek a teste azonos az ő lelkével. Ez a magyarázata annak, hogy ha a
testünkkel történik valami, azt rögtön észleljük is, vagyis – Spinoza nyelvén szólva – annak ideája
rögtön megjelenik az elménkben.

      Ebből kiindulva lát hozzá Spinoza – már a második könyvben – a megismerési módok
elkülönítéséhez és részben pszichológiai, részben metafizikai alapjaik feltárásához. A legalacsonyabb
rendű, ám nélkülözhetetlen megismerési mód a tapasztalat, melynek létrejötte – Spinoza szerint –
értelmezhetetlen a test és az elme azonosságának imént vázolt elmélete nélkül. Az ember ugyanis,
mint minden véges módusz, folytonos kölcsönhatásban áll a többi véges módusszal: részint ő hoz
létre hatásokat más móduszokban, részint ezek őbenne. Léte fenntartásához ez a kölcsönhatás
elengedhetetlenül szükséges. Ha testét elkülönítve vizsgáljuk, a hatások végül az agyba kerülnek,
melynek lágy részein különféle, a hatást gyakorló testre jellemző lenyomatok maradnak vissza. De
mivel test és elme azonosak, s mindaz, ami a testben végbemegy, az azonosságtézis alapján
végbemegy az elmében is, ezért az elmében megjelenik a testre hatást gyakorló külső test olyan
ideája, amely egyszerre mutatja a külső test és saját testünk természetét. S mivel ez az idea e két
természetet elkülönítetlenül tartalmazza, vagyis nem lehet pontosan meghatározni, mi tartozik a
külső, s mi saját természetünkhöz, az idea „inadekvát”.

      Vannak azonban a testeknek olyan tulajdonságaik is, amelyek azonosak valamennyi testben.
Ilyen például az, hogy valamennyi test a kiterjedéshez tartozik, vagy mozog, vagy nyugalomban van s
hasonlók. Ezekkel a tulajdonságokkal kapcsolatban nem lehet szó inadekvátságról, hiszen az
elkülönítetlenség itt nem jelent hátrányt: maga a kiterjedés ideája nem változik meg attól, hogy
inkább A, nem pedig B vagy C test partikuláris sajátságain keresztül jutunk el hozzá. Ezek a „közös
fogalmak” annak a másik megismerési módnak az alapját alkotják, amelyet Spinoza észnek nevez. Az
ész ideái, vagyis az e megismerési mód által szolgáltatott ideák adekvátak. Ez lesz a tudományok
jellemző megismerési módja, amelyekben az egész tudományterülethez tartozó valamennyi tárgyra
érvényes általános tételekből vezetünk le újabb s újabb ismereteket.

      Van azonban egy harmadik megismerési mód is, amelynek eredete s célja különbözik mindkét
eddig említettétől: az „intuitív tudomány”. Spinoza sajátos érveléssel próbálja igazolni, hogy Isten
adekvát ideája minden tapasztalatot megelőzően hozzátartozik minden egyes emberi elméhez. Az
első könyvbeli metafizikai megalapozás első két sarktételében egyrészt azzal a rejtélyes állítással
találkozunk, mely szerint minden dolog vagy önmagában, vagy másban van, másrészt azzal az ehhez
kapcsolódó tézissel, hogy bármely dolgot vagy önmagából – ha önmagában van –, vagy másból – ha
másban van – kell felfogni. Önmagában lenni voltaképp annyit jelent, mint önmaga okának lenni,
„másból” másnak az alapján felfogva lenni pedig annyit tesz, hogy megismerés tekintetében az a
másik logikailag elsődleges az illető dologhoz képest – vagyis a megismerendő dolog megérthető e
„más” alapján, de fordítva nem lehetséges a dolog. Ha pedig fölfogni valamit annyit jelent, hogy
létrejön bennünk egy idea az illető dologról, akkor e két sarktétel alapján levonhatjuk a
következtetést, hogy bármely véges, kiterjedésbeli módusznak – vagyis bármely testi dolognak – csak
akkor jöhet létre gondolkodásbeli megfelelője – vagyis ideája –, ha ebben az ideában egyszersmind
megvan Istennek, a szubsztanciának ideája is. Mert az, amiben „más dolgok” „benne” vannak e
sajátos értelemben, nem más, mint a szubsztancia. A végtelen ugyanis mind létezés, mind
megismerés tekintetében elsődleges a véges dolgokkal szemben, márpedig a spinozai rendszerben
egyedül Isten, a szubsztancia, a természet végtelen, minden más véges. Ha tehát annak a véges
testnek, amely történetesen egy ember teste, van megfelelője a gondolkodásban, azaz van ideája –
amiről korábban már kiderítettük, hogy az e test „lelkével” azonos –, akkor ennek a léleknek Isten
ideája részét kell hogy képezze. Ha van lelkünk – s ez kétségbevonhatatlan –, van adekvát ideánk
Istenről.

      Kétségkívül ez az a meggyőződés, ami az egész Etika felépítését a háttérből meghatározza. Csak
akkor lehetséges Isten és a természet viszonyáról azzal a magabiztossággal beszélni, amellyel Spinoza
beszél, ha biztosak vagyunk benne, hogy az az isteneszme, amelyet ki akarunk fejteni, emberi elménk
természetes alkotórésze, s nem valamilyen különös, személyre szóló isteni kegyelem ajándéka. Más
tehát ennek az isteneszmének eredete bennünk, mint amit az Istenről gondolkodó emberek
általában föltesznek, de más a funkciója is: nem bizonyos parancsoknak való közvetlen
engedelmességre kell rávennie bennünket, hanem arra, hogy a természetet azon a módon próbáljuk
megismerni, amelyen csak ez isteneszme révén lehetséges. Ne ragadjunk le az egyedi dolgok
tapasztalati megismerésénél, amely olyannak mutatja őket, amilyenként egy bizonyos időpillanatban
hatást gyakoroltak ránk, hanem próbáljuk a hasonló dolgok egész osztályának jellemzőit kiemelni a
tudományos megismerés révén, hogy aztán végül ennél is magasabbra jussunk, arra a pontra, ahol
belátjuk, hogy legátfogóbb tudományos ismereteink kiindulópontjai valójában még mindig valami
másnak, az egyetlen szubsztanciaként felfogott Istennek attribútumai.
    Spinozánál azonban a boldogság nem csupán egy megismerési állapot, s még akkor sem az, ha e
megismerés az intuitív tudomány. A boldogság az emberi életnek ahhoz az oldalához tartozik,
amelyet affektusok határoznak meg. Szükség van tehát az indulatok létrejöttének és fajtáinak
elemzésére is. Ezt a feladatot oldja meg az Etika harmadik könyve, s részben a negyedik és ötödik.

      Az affektusok tárgyalása tehát Spinozánál nem öncél, hanem beleilleszkedik az egész etikai
rendszer összefüggésébe. Ezért az affektuselméleti fejtegetéseket két aspektusból lehet vizsgálni:
önmagukban, illetve a megismerésről mondottak vonatkozásában. Önmagukban véve az
indulatok cselekvésre és szenvedélyre különülnek el. Cselekvésnek nevezi Spinoza azokat az
affektusokat, melyek okai teljes egészükben mi vagyunk, míg szenvedélyekről akkor beszél, amikor
csak rész-okok vagyunk. Szenvedély minden olyan affektus, mely inadekvát ideából fakad, cselekvés
pedig az, amelyik adekvát ideából keletkezik. E „genetikus” osztályozás mellett Spinoza
megkülönböztet elsődleges és levezetett affektusokat is. Elsődlegesnek tekinti a kívánságot, az
örömöt s a szomorúságot, minden más affektust e három alapaffektus aleseteként próbál értelmezni.
A megbánás például a szomorúság alfaja, amennyiben ez az affektus oly tett ideájának kíséretében
jelenik meg, „amelyről azt hisszük, hogy a lélek szabad elhatározásából vittük véghez”. Az
önmagunkkal való megelégedés ellenben olyan öröm, „amely abból ered, hogy az ember önmagát és
cselekvőképességét szemléli” stb. A harmadik alapaffektus, a kívánság szerepe kettős. Egyfelől
minden affektusnak azt az alapvető sajátosságát juttatja kifejezésre, hogy általa valaminek a
megszerzésére mintegy determinálva vagyunk: ha a kapzsiság uralkodik rajtunk, akkor mindig több
pénz megszerzésére törekszünk, ha a kéjvágy, akkor mindig új érzéki gyönyörökre próbálunk szert
tenni. Másfelől a kívánság kapcsolja össze az affektuselméletet az Etika rendszerének metafizikai
alapzatával: az egységes, de létrehozó s létrehozott aspektusra bomló spinozai természetet a
megfelelő megismerési móddal vizsgálva belátjuk, hogy a létrehozó aspektus jelen van minden egyes
létezőben, más szóval, hogy minden egyes létező – bizonyos és meghatározott módon – kifejezi az
„isteni természet” kimeríthetetlen hatóképességét. Nos, a kívánság mint alapaffektus nem egyéb,
mint az egész természetet átható, szüntelenül tevékenységre serkentő elv kifejeződése a véges
létezők szintjén. Ez az elv persze nem csupán egyes elkülönült időpillanatokban határozza meg egyes
affektusainkat, hanem életünk egésze vonatkozásában is jelen van mint a boldogságra való törekvés.
Olyasmit kívánunk magunknak, amit nem fenyeget a veszély, hogy megszerzésének pillanata után
elenyészik vagy ellentétébe vált, de az sem, hogy másvalaki hasonló öröme csökkentse vagy teljesen
megszüntesse az én örömömet: olyan „állandó és tökéletes öröm” élvezetére törekszünk, amelyet
mindenki más is együtt élvezhet velünk. A spinozai etika nem korlátozódik saját partikuláris
boldogulásunk elérésére: legalább körvonalaiban megpróbál számot adni azokról a társadalmi
előfeltételekről is, amelyeknek teljesülniük kell ahhoz, hogy lehetőleg mindenki elérhesse a
boldogság áhított állapotát. Az ideális társadalom az volna, amelyben mindenki az észnek nevezett
megismerési mód vezetése szerint élne. Mivel azonban ez nem lehetséges, s aligha lábalhatunk
valaha is ki a kényszer révén érvényre jutó törvények összetartotta társadalmak állapotából, ezért az
optimális az lenne, ha a törvényeknek való engedelmesség érdekében az alattvalókban kialakított
szenvedélyszerű indulat nem a büntetéstől való félelem, hanem a jutalom reménye volna.

      Ám ha az egész társadalom tekintetében nem látszik is lehetségesnek, hogy minden polgára az
ész vezetése szerint éljen, az egyes individuumok életében talán mégis van rá némi esély. Legalábbis
ezt próbálja meg fölmutatni az Etika ötödik könyve.

     Spinoza alapvető meggyőződése az, hogy bármennyire is alá van vetve az ember a természet
hatalmának, s bármennyire is igaz az, hogy életét túlnyomórészt külső hatalmaktól függő,
szenvedélynek minősülő affektusok vezérlik, mégis van olyan részünk, amely mentessé tehető a külső
hatásoktól. Ez a rész az egységes test-lélek szerkezet lélek oldalán található: amikor megismerő
tevékenységünk nem kizárólag a tapasztalat körébe tartozik, tehát amikor képesek vagyunk
függetleníteni magunkat a rajtunk kívüli móduszok – létünk fenntartásához persze elengedhetetlen –
ránk gyakorolt hatásától, akkor létrejön lelkünknek az a része – elménk, a szó szigorú értelmében –,
amelyben csupa adekvát, igaz idea kap helyet, s ennek következtében csupa cselekvésnek minősülő
affektus révén határozódik meg boldogságra való alaptörekvésünk. Mert Spinoza nemcsak egy
magában megálló affektuselméletet alkotott, hanem be is illesztette azt etikai rendszerébe. A
beillesztés legfontosabb eszköze pedig az a tézis, mely szerint minden ideából, vagyis a megismerés
minden alapegységéből következik valamilyen affektus: ha adekvát ideára teszünk szert, cselekvés,
ha inadekvátra, akkor szenvedély. A szenvedélyek azonban pusztán látszatörömökben részesítenek
bennünket; az igazi boldogsághoz nem vezetnek el. Hiszen az általuk adott örömök az idővel együtt
enyésznek el, s nem lehetséges, hogy egyszerre minden individuum számára élvezetet nyújtsanak.
Minden azon múlik tehát, hogy találunk-e olyan affektust, amely örökös, semmitől nem befolyásolt
öröm részesévé tesz. Az Etika ötödik könyve szerint van ilyen affektus, éspedig „Isten értelmi
szeretete”. Az az érvelés ugyanis, mely szerint önmagunkat mint véges móduszokat csakis a végtelen
szubsztancia egyfajta tagadásaként lehet fölfogni, tehát hogy önmagunk ideáját csakis Isten ideájával
együtt lehet megalkotni, Spinozát ahhoz az elgondoláshoz vezette, hogy minden egyes emberi
individuumban Isten és ember sajátos egységét lássa. Ez az elgondolás pedig oda vezet, hogy amikor
Isten adekvát ideájából levezetünk egy másik adekvát ideát, akkor ez nemcsak Isten tökéletességéről
tanúskodik, hanem saját magunkéról is. A mi megelégedésünket, lelki nyugalmunkat váltja ki, ha a
világ történéseit Isten ideájára tudjuk visszavezetni. Ám ez a megelégedettség, ez az öröm Isten
ideájának kíséretében jelenik meg, márpedig ez az öröm – az alapaffektusok egyike –, ha jelen van
kiváltó oka, szükségképp ez ok iránti szeretetté válik. Ha örömünk tisztán elménkből fakad, akkor a
belőle következő szeretet is elmebéli, azaz gondolkodásbéli, értelmi szeretet lesz. S ha már egyszer
eljutottunk ehhez az értelmi szeretethez, nem lesz nehéz újabb tápot adni neki, hiszen nemcsak saját
végességünk nem fogható fel a végtelen szubsztancia, azaz Isten nélkül, de minden más is csak a
végtelen negációjaként ragadható meg adekvát módon: minden adekvát ideát Istenre kell
vonatkoztatnunk, tehát minden ilyen idea szükségképp táplálja az Isten iránt érzett értelmi
szeretetet. Ez az affektus tehát egyrészt nem fog elenyészni az idővel, másrészt nem csökken, ha
mások is részesednek belőle: az adekvát ideák s a belőlük létrejövő, cselekvésnek minősülő
affektusok nemcsak saját magam Istennel való egységéről tanúskodnak, hanem arról az egységről is,
amelyet mindazok elméi együtt alkotnak, akiknek elméje túlnyomórészt adekvát ideákból áll. Ők
Isten értelmi szeretete révén boldogok, együttesen Isten végtelen értelmét alkotják, s ennyiben
örökkévalók. Ez az örökkévalóság persze nem az időbeliség korlátlan meghosszabbítása, nem
valamilyen, a testi halál utáni individuális tovább élés. Örökkévalóságunkat minden – szigorú
értelemben vett – cselekvésünkben megtapasztaljuk, mint cselekvésünknek szükségképp benne
magában rejlő, vagyis nem időben rákövetkező, s tőle függetlenül, egy jutalmazó s büntető Istentől
függően bekövetkező vagy be nem következő „jutalmazását”.

5.8.2. Teológiai-politikai tanulmány
A mű 1670-ben jelent meg komoly talányt jelentve az értelmezők számára. Eredetileg név nélkül
adták ki, de csakhamar fény derült Spinoza szerzőségére, s így nem menekülhetett az ellene irányuló
írások áradatától. A spinozizmus ettől kezdve szinte egyjelentésűvé vált az istentagadással. 1674-ben
be is tiltották a művet. A 20. századi kommentátorok természetesen árnyaltabb módszertani
eszközökkel közelítenek a műhöz, számukra ezért nem is az ateizmus jelenti a talányt, hanem Spinoza
szándékának feltárása. Az Etika és a Teológiai-politikai tanulmány alapvető gondolatai ugyanis csak
részben fedik egymást. Mindenképp fedésbe hozhatók a megismerési módok hierarchiájáról
az Etikában mondottak a teológiai résznek a prófétaságról szóló elgondolásaival: a próféták a
legalacsonyabb rendű megismerési mód, a képzelet tekintetében tűntek ki igazán. Salamon
kitüntetettsége is értelmezhető úgy, mint a filozofikus, az Istent az ész megismerési módján
megismerő bibliai alaké, ám nehéz megmagyarázni a Krisztusnak tulajdonított szerepet:
az Etika sehol sem beszél arról, hogy lehetséges szavak nélkül, „elméről elmére” eszmét cserélni
Istennel. Ugyancsak nehéz elhelyezni az Etika kontextusában az „igaz vallásnak” a hetedik fejezetben
megadott alaptételeit, amelyek – bár talán nem teljesen egyértelműen – egy jutalmazó-büntető Isten
fogalmára építenek. Hermann Cohen úgy vélte, a prófétaság és a kiválasztottság gondolatának
naturalizálásával Spinoza elárulta a zsidóságot, s az átok jogosan érte őt. Leo Strauss szerint az
üldöztetés korszakaiban a paradoxonok s az önellentmondások a rejtőzködés eszközei, Spinoza
esetében abból kell kiindulni, hogy az Etika tanítása felel meg igazi szándékainak. Jonathan Israel
pedig még ennél is tovább megy, azt állítja, az egész felvilágosodás mélyén egy rejtett Spinoza-
recepció munkál.

      A politikai résszel kapcsolatban nincsenek ilyen jellegű értelmezési problémák. E rész fő
mondandója az, hogy bármennyire is lemond az ember minden, eredeti módon hozzátartozó
természeti jogáról azzal, hogy mintegy szerződéskötés révén létrehozza az államiságot és az
államhatalom kényszerítő eszközeivel fenntartott jogrendet, ez nem jelentheti bizonyos alapvető
jogokról való lemondását, amelyek nélkül nem volna többé emberi létező. Az írás másik fő tézise
szerint a lehetséges államformák közül a demokráciát kell előnyben részesíteni, mert az közelíti meg
a leginkább a természeti állapotban élvezett szabadságot és individuális önrendelkezést.

5.9. Cambridge-i platonikusok
Platonizáló irányzatok a 17. század brit filozófiájában a húszas évektől vannak jelen, s a
század vége táján kerülnek ki az angolszász filozófia meghatározó irányzatai közül.
Virágkorukat a hatvanas és hetvenes években élik. A Royal Society körül csoportosuló
kísérletező filozófia és a Locke nyomán uralkodóvá váló empirisztikus orientációjú filozófia
szorította őket perifériára. A reneszánsz platonikusokhoz hasonlóan Platónt, az
újplatonikusokat és a hermetikus iratokat egyaránt forrásként tekintették. Az irányzat
kialakulásának fő motívumai közt tartják számon – egyebek mellett – Ficino s a Cambridge-
ben is tanító Erasmus hatását, valamint a protestáns gondolkodók törekvését arra, hogy a
teológiának a skolasztikus-arisztotelészi és a kortárs mechanikai filozófiától egyaránt eltérő
megalapozást adjanak. A polemikus jelleg végigkíséri az irányzat útját.

5.9.1. Edward Herbert of Cherbury (1582–1648)
Cherbury az első említendő platonikus, ám ő még Oxfordhoz kötődik. 1619-től párizsi követ volt.
1624-ben jelent meg De veritate (Az igazság) című írása, 1639-ben a The idea (Az idea) című
platonikus költemény, 1646-ban a De veritate átdolgozott kiadása, 1645-ben pedig a különbözőségek
mögött az egyetemes vallásosságot előtérbe állító De religione gentilium (A pogányok vallásáról)
című mű.

      A De veritate alapgondolata szerint a konszenzust kell az igazság kritériumának tekinteni, mert
az emberben rejlő természetes igazságösztön jelentkezik benne. Ez ösztön bizonyos fakultásokban –
tehát nem kifejlett ideákban – jelenik meg az emberekben, melyek előzetesen meghatározzák a
megismerhető tárgyak körét és az igazság osztályait. A legmagasabb fokozat a veritas intellectus,
értelmi igazság, amely a belénkszületett közös fogalmak alapján működik. Ha az értelem helyesen él
az egészséges felépítésű emberben lévő közös fogalmakkal, akkor nem tévedhet. Ugyancsak a közös
fogalmak teszik lehetővé, hogy minden ember meg tudja különböztetni a jót a rossztól, de még a
vallásban is vannak közös fogalmak. Ezek alkotják a De religione gentilium vallási univerzalizmusának
alapját, ezekre utal majd Locke az Értekezés az emberi értelemről első könyvében. Az igazán katolikus
– vagyis egyetemes – vallás alapját a következő tételek alkotják: van egy legfőbb lény, akit tisztelni
kell, éspedig elsősorban a jámbor erény révén; a vétkeket megbánással kell jóvátenni, s az e világi
élet után van jutalom és büntetés. Az e tételeket tartalmazó belső érzék a legfőbb instancia mind a
kinyilatkoztatottnak mondott tanítások, mind pedig az egyes egyházak ténykedésének vizsgálata
során: a klerikusok gyakran meghamisítják az eredeti alapelveket saját hasznuk érdekében.

      A szigorú értelemben vett cambridge-i platonizmus fő célja egyrészt igazi protestáns filozófia
kialakítása inkább a klasszikus szerzők, semmint az egyházatyák alapján, másrészt a hobbesi
mechanikus – ateistának tekintett – filozófia ellensúlyozása. Az első időszak fő képviselője Henry
More (1614–1687), aki 1635 táján fordult a platonizmus felé. 1640-ben jelentek meg tankölteményei,
a Pszükhodzóia or the life of the soul (A lélek élete), melyben a világlélek elgondolását értelmezi,
a Pszükhathanaszia or the immortality of the soul (A lélek halhatatlansága), mely a kopernikuszi
csillagászatot a szellemnek az érzékek felett aratott győzelmeként ünnepli, s
az Antimonopszükhia […] containing a confutation of the unity of souls (A lélek egységének cáfolata)
az averroisztikus arisztotelizmus ellen. A Democritus platonissans (A Platónt követő Démokritosz)
Descartes Alapelveire reagálva vezeti be az angol filozófiába az abszolút tér és idő fogalmát.

      Az An antidote against atheisme (Ateizmus elleni orvosság) Isten létezését bizonyítja
többféleképpen. Alapvető kiindulópontja, hogy Istennek mint önmaga által fennálló, immateriális,
végtelen lénynek ideája előfeltételeződik az emberi lélekben. Az ember elméje nem tabula abrasa
– mint Baconnél olvassuk –, hanem vannak beleszületett ideák, mint amilyen az egyenlőségé. Ehhez
hasonlóan, ahogyan megértjük a „rész nagyobb, mint az egész” állítást, úgy értjük meg s helyeseljük a
feltétlenül tökéletes lényről való ideánk révén, hogy ez a létező szükségképp létezik. Figyelemre
méltó, hogy azon csodák és mechanikusan nem magyarázhatónak látszó események között, melyek
szellemi erők működését feltételezik, a „bizonyítások” közt boszorkányokról szóló anekdotáknak is
szerepet szán. A függelékben az ontológiai istenérvet is felidézi, s világossá teszi, hogy a végtelen tér s
idő ideája nem a végtelen anyag, hanem a végtelen Isten létét előfeltételezi.

      A The immortality of the soul című írás kiindulópontja a szubsztanciák közös és eltérő
jellegzetességeinek megadása. Descartes-tal szemben úgy véli, a kiterjedés valamennyi szubsztanciát
megilleti, az anyagi szubsztancia sajátossága nem a kiterjedés, hanem az áthatolhatatlanság, a
szellemié pedig az aktivitás, az önálló mozgásra való képesség. A mozgást és a rendet csak az
anyagtalan szubsztancia léte magyarázhatja. Az anyagtalan szubsztanciát alapvetően másként fogja
fel, mint Descartes, mert nem a tudatosságot tekinti fő jellemzőjének, hanem az aktivitást, a
hatóerőt. Az egész természetet áthatja egy szellemi erő, a plastic nature, amely az olyan, nem
mechanikus jelenségeket idézi elő, mint amilyen a gravitáció, az évszakok s az árapály váltakozása, az
üstökösök mozgása a kötött csillagpályák között, valamint a fény.

     E metafizikai tanítás leghatározottabb, Descartes-kritikus megfogalmazása az Enchiridion
metaphysicum, etikai fő műve az Enchiridion ethicum. Descartes-tal közvetlen levelezésben is állt, az
eddig említett témákon túl leginkább azt veti szemére, hogy a lelket száműzte az állatokból.

5.9.2. Ralph Cudworth (1617–1688)
More-hoz hasonlóan szintén tagja volt a Royal Societynek, amiből az tűnik ki, hogy e társaság annak
ellenére heterogén összetételű volt, hogy a kísérletező módszer előmozdítása volt egyik fő
célkitűzése. 1678-ban jelent meg összefoglaló, monumentális műve, a The true intellectual system of
universe (A világegyetem igaz értelemmel belátható rendszere), amelyet – ugyan csak 1731-ben –
az Eternal and immutable morality (Örök és változhatatlan moralitás) követett. Cudworthre nagyobb
hatást gyakorolt Descartes, mint More-ra, metafizikájának alapgondolatait tőle vette át. Fontos
kivételek természetesen vannak: a lélek nála sem öntudatos, ám gazdája azoknak az érzékeléshez
kapcsolódó funkcióknak, melyeket Descartes tisztán mechanikusan próbált magyarázni. More-hoz
hasonlóan felteszi az egész természetben ható plastic nature-t mint szellemi hatóerőt. Azt sem
fogadja el Descartes-tól, hogy az örök igazságokat Isten teremtette, s a kétely és a cogito módszertani
fogását sem tartja alkalmazhatónak. Descartes-tól eltérően Cudworth a filozófiát kifejezetten a
teológiai apologetika eszközének tekinti.

      A True system voltaképp egy háromrészesre tervezett mű első része csupán, mely a mechanikus
gondolkodásmód cáfolatával foglalkozik. A második – a panteizmus – és a harmadik – a kálvinisztikus
determinizmus elleni – mű nem készült el. Cudworth két szélsőség között próbál igaz filozófiát
művelni, az egyik a szubsztanciális formákra építő, csupán látszatmagyarázatokat adó skolasztikus
filozófia, a másik pedig a szellemi hatóerőket figyelmen kívül hagyó, ezért egyoldalú magyarázatokra
jutó mechanikai gondolkodás. Cudworth szerint már a fizika világában sem lehetünk meg a szellemi
jellegű „forma” fogalma nélkül, az élőlények birodalmában pedig a célokat is figyelembe kell
vennünk. Maga az egész világot átható rend is csak Istenre hivatkozva magyarázható, bárha Isten
csak másodlagos ható okok, éppenséggel a „plasztikus természet” révén irányítja a természetet. Az
általános és különös plasztikus természetek öntudatlanul, egyfajta szimpatikus – vagyis együttes
működésen alapuló – mágia révén hatnak.

     Isten léte a világban tapasztalt rendből visszafelé következtetve is bizonyítható. Descartes
nyomán érvel amellett, hogy Isten mint a feltétlenül tökéletes létező fogalmának egyszerűsége révén
nem foglalhat magában ellentmondást. Márpedig Isten létezése vagy lehetetlen, vagy szükségszerű, s
ha nem lehetetlen, akkor szükségszerűen léteznie kell. Ez a legtökéletesebb létező ugyan teljességgel
fel nem fogható (incomprehensible), de azért elgondolható (conceivable). Cudworth a megismerés
lehetőségéből is bizonyítja Isten létezését indirekt módon. Abból indult ki, hogy az érzéki
tapasztalattól független, előzetesen adott fogalmak nélkül nem lehetséges megismerés. Mivel
azonban vannak szigorúan általános érvényű logikai és matematikai alapelvek, ezért kell hogy
legyenek a szubjektumok számára belátható univerzálék, melyeknek mint aktualizálható megismerési
lehetőségeknek valamiben létezniük kell. Ám ez csakis egy örökkévaló, szellemi létező lehet, hisz az
örök igazságok máshol nem létezhetnek. Isten tehát, mint valamennyi létező ősképének foglalata,
szükségképp létezik.

      Isten lényegében alapozódnak meg az etikai értékek is. A Treatise, azon a módon, ahogyan
a True system a megismerés szubjektivista elméletét cáfolja, az értékek világának szubjektivista
értelmezése ellen indul harcba. Sem az interszubjektív, általános érvényű morális normák, sem a
vallás alapvető tanai nem függhetnek az állam irányítóinak önkényétől, hanem egyaránt Istenben kell
megalapozódniuk.

5.9.3. Culverwelt, Norris, Cumberland
Néhány kisebb jelentőségű gondolkodó is tartozott e platonizáló csoportosuláshoz, vagy legalábbis a
késői historiográfusok e csoport holdudvarába sorolják őket, mint például Nathanel Culverwelt
(1618–1651 előtt), akinek egyetlen műve, az An elegant and learned discourse of the light of
nature (Emelkedett és tudós értekezés a természet világosságáról, 1654) az észhasználat mellett érvel
a vallás körében. Ugyancsak ide sorolnak két egyházi személyiséget, John Norrist (1657–
1711) és Richard Cumberlandet (1631–1718). Norris filozófiai fő műve, az An Essay towards the
theory of the ideal or intelligible world (Kísérlet az ideális vagy értelemmel belátható világ elméletére,
1701), Platónra és Malebranche-ra építő bemutatása egy ideális világnak, s annak vizsgálata, milyen
hatása lehet e világ elgondolásának valós világunkra jelenlegi képességeinket adottnak tekintve. Az ez
utóbbi feladatnak szentelt második rész az emberi értelmet vizsgálja Locke ellenében, a gondolkodó
anyag lehetetlenségét állító Descartes és Malebranche nyomán. Más tekintetben azért Locke is jelen
van a műben, akihez viszonya annál is érdekesebb, minthogy maga is jó viszonyban volt Lady
Mashammal, Cudworth lányával, akivel Locke élethossziglani barátságban volt, s akinek házában
élete utolsó éveit töltötte. A The Theory and Regulation of Love (A szeretet elmélete és szabályozása,
1688), valamint a Reflections on the Conduct of Human Life (Észrevételek az emberi életvezetésről,
1690) részben ez „excellent Lady” számára íródtak.

      Richard Cumberland De legibus naturae című műve (A természet törvényei, 1672) amellett
érvel, hogy minden kormányzat alapja a természetjog, melynek törvényei nem velünk született ideák,
mert inkább a mindennapi tapasztalatból kell leszűrnünk őket. A legalapvetőbb törvény azt mondja
ki, hogy az ésszerű megfontolások alapján cselekvő lények az általános jó megvalósulására kell hogy
törekedjenek, mert ez szükségképp hozzájárul minden egyes lény boldogságához is.

5.10. John Locke (1632–1704)
Locke Oxfordban tanulta a filozófiát 1652 után, az övé már szinte magától értetődően a
természettudományok fejlődésével számot vető filozófiai gondolkodás. Locke maga is szert
tett természettudományos és különösen orvosi képzettségre, s e szakterületek iránti tisztelete a
kor kimagasló tudósai iránti feltétlen tisztelettel párosult: a filozófia feladatát annak fényében
igyekezett újragondolni, hogy olyan tudósok, mint a kémikus Boyle, az orvos Sydenham,
vagy – legfőképp – maga Newton teljes joggal vindikálják maguknak a filozófia egyik
hagyományos területének, a természetnek a kutatását. A filozófiának ezért újra kell gondolnia
feladatát: ettől kezdve elsődleges feladata az kell hogy legyen, hogy a megismerés
szerkezetének föltárásával eltakarítsa a természettudományos megismerés útjában álló
akadályokat. A filozófia és a természettudományok mai értelemben vett elkülönülése,
valamint a filozófián belül az ismeretelmélet és a tudományfilozófia nevű diszciplínák
kialakulása ezzel a megfontolással veszi kezdetét. A filozófia feladata ezentúl kettős: a
természet kutatásában a segédtudomány szerepét játssza, amennyiben ismeretelméletként
igyekszik elősegíteni haladását. A tág értelemben vett morálfilozófiában azonban ennél többre
is vállalkozhat: meg kell mutatnia, hogyan lehetséges definitív erkölcsi tudás, ha egyszer
nincsenek Istentől belénkszületett, feltétlen bizonyosságú ideáink – s Locke rendkívüli
energiákat fektetett ennek kimutatásába –, sajátosan etikai „ideáinkat” pedig mi magunk
rakjuk össze. Vagyis Locke lerombolja az Isten és ember közvetlen kapcsolatában való hitet,
hogy helyet készítsen annak az értelemnek, amely maga kénytelen a túlnyomórészt csupán
valószínű ismeretek által elénk tárt világban tájékozódni. Ezzel a programmal Locke a
felvilágosodásnak még inkább s több területen vált előkészítőjévé, mint Descartes. Nemcsak
az ismeretelméletben és a társadalomfilozófiában, hanem a vallásfilozófiában, a
neveléselméletben és a közgazdaságtanban is fontos, később alapvető befolyásra szert tett
elképzeléseket előlegez meg. Descartes-hoz való viszonya egyébként ambivalens. Noha
a Tanulmány az emberi értelemről első könyve a velünk született ideák ellen részben
Descartes elleni polémia is, a megismerés hármas tagozódásáról szóló tanítása, valamint az az
alapvető nézete, hogy megismerésünk közvetlen tárgyai az ideák, mindenképp karteziánus
örökségként értelmezendő, olyannyira, hogy egyes kommentátorok szerint ismerhette is
Descartes Szabályok az értelem vezetésére című kéziratát.
      Életét alapvetően meghatározta, hogy Lord Ashleynek, a későbbi, első Shaftesbury
grófnak háziorvosa, fiának s unokájának pedig (a filozófus Shaftesburynek) a nevelője volt. A
hatvanas években rövid ideig Oxfordban tanított, az ottani kurzusok céljaira írta Essays on the
law of nature (Értekezés a természettörvényről) című munkáját. A későbbi időszakból
azonban hosszú ideig inkább csak különféle vázlatok maradtak fenn, önálló művek nem.
Alapvető jelentőségű művei a – Shaftesbury politikai vállalkozásának kudarcát követő –
németalföldi emigrációja után jelentek meg a kilencvenes években. 1690-ben az Értekezés az
emberi értelemről és a Két értekezés a polgári kormányzatról, 1689 és 1693 közt három
toleranciáról szóló levél, 1693-ban a Thoughts concerning Education (Gondolatok a
nevelésről), 1695-ben a The Reasonableness of Christianity (A kereszténység ésszerűsége),
1696-ban pedig a Several Papers relating to Money, Interest and Trade (Írások a pénzről, a
kamatról és a kereskedelemről) látott napvilágot.

5.10.1. Értekezés az emberi értelemről
Általánosságban rögzítenünk kell, hogy Locke tevékenysége szerteágazóbb volt annál, semmint hogy
filozófiai rendszerének rendszeres kifejtésére koncentrálhatott volna. Az Értekezés nem tekinthető
szisztematikus kifejtésnek a descartes-i Filozófia alapelvei vagy a spinozai Etika értelmében. Locke
többszöri nekifutásra készítette el a művet, a korábbi kezdemények – „draftok” – maguk is külön
elemzések tárgyát alkotják. Módszerét illetően „egyszerű, történeti módszerről” beszél (Locke 2003b:
32), amin azt érti, hogy nem bocsátkozik az elme lényegét illető eszmefuttatásokba, nem foglalkozik a
megismerés fizikájával, hanem a szó tág, 17. századi értelmében vett logikai rekonstrukcióját adja
annak, hogy mi megy végbe akkor, mikor az elme tárgyak ideáihoz jut, vagyis amikor az egyszerű
ideákból kialakulnak – az elme kialakítja – a tárgyak összetett ideáit. Egyszerű ideák léte, valamint ez
ideák veridikussága alapvető adottság Locke számára, melyet nem vizsgál tovább, egyszerűen
„Alkotónk” rendeléséhez utalja az olvasót. „[E]gyszerű ideáink […] valóságosak és igazak, miután
megfelelnek a dolgok ama képességeinek, illetve összhangban állanak ama képességekkel, melyek
létrehozzák őket az elménkben, tekintve, hogy egyedül ez szükséges ahhoz, hogy ideáink valóságosak
legyenek, és ne kényünk-kedvünk szerint előállított koholmányok. Elvégre ami az egyszerű ideákat
illeti, az elme ezekkel kapcsolatban teljes mértékben rászorul arra, hogy a dolgok hassanak reá, és
azokon kívül, amiket úgy kapott, nem állíthat elő magának továbbiakat” (412). Az egyszerű ideák a
tárgyak összetett ideáinak építőkövei, melyek kívülről kell hogy jöjjenek, mert különben elménk
kitalációi lennének. Maguknak a dolgoknak lényegét viszont éppoly kevéssé ismerhetjük meg, mint
elménk lényegét, így aztán ideáink köréből – bár kevésbé látványosan és drámaian – Descartes-hoz
hasonlóan Locke is Isten segítségével tör ki. Az egyszerű ideák vagy másolatai a dolgok
tulajdonságainak – az elsődleges tulajdonságok esetében –, vagy a dolgokban rejlő képességek
okozatai – a másodlagos tulajdonságok esetében –, de minden esetben alkalmasak rá, hogy
segítségükkel elkülönítsük a dolgok különböző jellemzőit – mindezt Isten rendelésének
köszönhetően. E szövegrész már azt is bemutatta, hogy elménkben kétféle működést kell feltételezni:
teljes passzivitást az egyszerű ideák vonatkozásában és többkevesebb aktivitást az összetett ideák
vonatkozásában. Amikor passzív, akkor vagy érzékel, vagy reflektál, vagyis vagy külső érzéki
tárgyakat, vagy saját műveleteit észleli. Elménk aktivitása persze többnyire a felszín alatt zajlik, hiszen
épp azért születik annyi téves elgondolás az elme működéséről, mert nehéz pontosan megfigyelni és
leírni azt, ami az értelemben zajlik – márpedig épp ez az, amit az „egyszerű, történeti módszer”
követel. Ami közvetlenül elménk tekintete előtt áll, azok a tárgyak már összetett ideái. Megalapozás-
logikai kényszer hajtja Locke-ot, hogy feltegye, vannak egyszerű, elemi ideák – Leibniz ezt majd
tagadni fogja –, s ha már bevezette őket, akkor az elme műveleteit is rekonstruálnia kell, melyek
révén előállnak az általa megalkotott osztályokba tartozó összetett ideák.

      Locke az összetett ideáknak s az elme megismerő tevékenységének egyaránt három fajtáját
különbözteti meg. Az összetett ideák fajtái a szubsztancia, a módusz és a viszony, a megismerésé az
intuitív tudás, a bizonyításra épülő tudás és az, amit ítélésnek (az új fordításban „becslésnek”)
fordíthatunk. Az elme alaptevékenysége, mellyel megismer, illetve idea-összetételeket hoz létre, az
összehasonlítás, valamint kétségkívül olyasvalami is, amit Hobbes computatiónak, számolásnak
nevez. Kezdjük az eredménnyel, az összetett ideákkal.

      A szubsztanciával kapcsolatban nem szabad szem elől téveszteni, hogy Locke nem tartja
megismerhetőnek az ún. „valós” lényeget. Kijelenti ugyan, hogy van testi szubsztancia és gondolkodó
szubsztancia, ám nézete szerint egyikről sincs világos és elkülönített ideánk. Ezért is mondhatja –
óriási vitát kavarva ezzel –, hogy akár még az is Isten hatalmában állhat, hogy gondolkodó anyagot
teremtsen. Azt is fontos szem előtt tartani, hogy amikor szubsztanciákról beszél, akkor éppúgy az
ideák körében mozgunk, mint mikor a körmenetről s más móduszokról vagy viszonyokról beszél. Ez
az alapja annak, hogy mind Leibniz, mind Berkeley következetlennek fogja tartani Locke elgondolását
a testi szubsztanciáról. Szubsztanciának általában véve mindenesetre az elsődleges és másodlagos
minőségek, valamint az aktív és passzív képességek megismerhetetlen hordozóját mondja Locke.
Elsődlegesnek alapvetően az olyan mérhető minőségeket tekinti, mint amilyen a kiterjedés, a tömeg,
a szám s az alak, másodlagosnak pedig azokat, melyek a tárgyak aktív képességeinek ránk hatása
folytán bennünk jönnek létre, anélkül, hogy az ezt kiváltó dolgokban is benne lennének, mint az
elsődlegesek. Ilyenek az érzéki minőségek. Aktív képességei révén idéz elő egy dolog valamilyen
hatást egy másikban – mint amikor a Nap megolvasztja a viaszt –, s passzív képessége révén olvad
meg a viasz.

      Az összetett ideák másik két típusa a módusz és a viszony. Móduszoknak tekinti Locke az olyan
összetett ideákat, melyek nem tartalmaznak utalást a létezésre. Az egyszerű móduszok abból
származnak, hogy ugyanazt az ideát többször vesszük tekintetbe, mint a tucat vagy a háromszög
esetében. A kevert móduszok különböző típusú ideák egymáshoz kapcsolásából származnak; Locke
ide sorolja a morális fogalmakat. Azt, hogy ez utóbbi összetett ideák nem utalnak létezésre, úgy is
érthetjük, hogy nem utalnak olyan, rajtunk kívül létező mintaképre, melynek ideális esetben meg
kellene felelniük. Tekintve, hogy mind a szubsztancia, mind a módusz csupán az elmében lévő,
összetett idea, az egyetlen, lényeges különbség köztük az, hogy van-e valamiféle megfeleltetési
törekvés bennünk, mikor megalkotjuk s finomítjuk őket. Az arany ideáját igen, de a körmenetét nem
törekszünk fedésbe hozni valamely eleve adott, rajtunk kívüli, nem ideaszerű valamivel, bármi is
legyen az.

     A viszonyok egyik ideának egy másik ideához való viszonyában állnak. Különkülön fejezetben
tárgyalja Locke a két alapvető viszonyt, ami az okság és az azonosság. A „más viszonyokról” szerény
címet viseli az a fejezet, amelyben egyrészt az olyan természetes viszonyokról van szó, mint amilyen a
nemző s a nemzett közti viszony, illetve arról az alapvető jelentőségű morális viszonyról, ami a
cselekedet s a megítélésének mércéül szolgáló szabályok közt áll fenn.

      Eddig nem ejtettünk szót a velünk születettség elleni polémiáról. E polémia kulcsa az a
mozzanat, hogy Locke a velünk születettség kritériumának tekinti az általános ismertséget, sőt a
velünk születettként való elismertséget is. Ez semmiképp sem egyezik meg Descartes intencióival,
annál inkább Herbert of Cherburyével, függetlenül attól, hogy Locke kire gondolt, vagy gondolt-e
egyáltalán konkrét filozófusokra, miközben írta művét. Előbb az elméleti, majd a gyakorlati elvek
vonatkozásában vizsgálja a kérdést, de vannak általános megjegyzései is, melyek közül a
legérdekesebb az ideák velünk születettségére vonatkozó kitérő, hiszen ez az, ami a karteziánus
innátizmus alapja. Amikor ugyanis velünk született elvekről beszél Locke, akkor nem ideákra gondol,
hanem olyan alapelvekre, mint az ami van, van, illetve a lehetetlen, hogy ugyanaz a dolog létezzék is,
meg ne is – a kortárs skolasztikus terminológiában így fogalmazták meg a harmadik kizárásának elvét,
illetve az ellentmondásmentesség követelményét. Az ideák velünk születettségének kérdése pedig
azokra az ideákra vonatkozik, melyekből a vizsgált alapelvek felépülnek.
      Locke-nak könnyű dolga van, mikor bemutatja, hogy az emberek nagy többsége semmit sem
hallott még a szóban forgó logikai alapelvekről, s épp azok hallottak róluk a legkevésbé, akiket nem
rontott el a rossz nevelés: gyermekek, bennszülöttek, őrültek, s akikben épp ezért nagyobb eséllyel
kellene fellelhetnünk ezen elveket. Komolyabban érvel, mikor arra hívja fel a figyelmet, hogy túl
kevés vagy túl sok azt állítani, hogy amit velünk születettnek tekintünk, az nem aktuálisan, hanem
csak lehetőség szerint van meg az elménkben. Egyfelől ugyanis van abban némi igazság, hogy közel áll
az ellentmondáshoz azt állítani, hogy megvannak ezek az elmében, de ugyanakkor nincsenek – hiszen
csak lehetőség szerint vannak meg. Másfelől kérdés, hogy van-e olyan igazság, melyre életünk
bármely szakaszában rájövünk, s amelyről utólag ne lehetne azt mondani, hogy lehetőség szerint már
megvolt bennünk azelőtt is, hogy rájöttünk volna. Descartes persze könnyen lehet, hogy nem
tiltakozna a tág innátaértelmezés ellen, legalábbis a kései Descartes: lehetőség szerint valamennyi
ideánk velünk született, mondja Regiusnak írt válaszában. De Descartes az ideákról beszél, nem
elvekről, mint Locke, s mikor Locke az ideákra tér, voltaképp nem túl ingeniózusan érvel. Lényegében
a csecsemők s a néhány éves kisgyermekek példáját emlegeti, akikben nem találja meg az azonosság
ideáját, éppoly kevéssé, mint a többi, hasonló elvontságú ideát.

      Mielőtt rátérnénk Locke gyakorlati filozófiára – vagyis etikára és politikára – vonatkozó
gondolatmeneteire, szót kell ejtenünk nyelvvel kapcsolatos nézeteiről is, hisz azon túl, hogy
az Értekezés egész harmadik könyve a nyelvről szól, nyilvánvaló, hogy a metafizikai kérdések
ismeretelméleti megközelítése csak akkor kecsegtethet sikerrel, ha tisztáztuk: milyen feltételekkel
lehetséges szót ejteni a különböző ideakapcsolatokról. Semmiképp sem véletlen, hogy nem is sokkal
később Berkeley épp a nyelvvel kapcsolatos fejtegetésekből indítja Locke-kritikáját.

      Igen figyelemreméltó, hogy Locke a harmadik könyvet azzal kezdi, hogy a nyelvre, illetve
beszédre való képességet az isteni adományoknak ahhoz az alaprétegéhez sorolja, melyek az emberi
élet elemi lehetőségfeltételeit alkotják. Az egyszerű ideák tévedhetetlenül adnak hírt a dolgok azon
tulajdonságairól, melyek ez ideák kiváltására rendeltettek, étkünk-szomjunk csillapítására
„természetes” vágyakat kaptunk, csakúgy, mint a szaporodásra, hogy ne csupán az individuumok
maradjanak fenn, hanem a faj is. A nyelv is ilyen adomány, melynek funkciója, hogy stabilizálja az
emberek közti társadalmi köteléket, melyre társias termeszetünk már előkészített bennünket. A nyelv
egyik alapvető feladata Locke szerint, hogy lehetővé tegye elménkben lévő ideáink közlését mások
számára. Vannak persze más feladatai is, mint például az emlékezés: azáltal, hogy nevet adunk idea-
összetételeinknek, könnyebben idézzük vissza őket később.

      Ám az ismeretelméletre épülő filozófia szempontjából leglényegesebbnek látszó feladata mégis
az, hogy segít számot adni arról, hogyan lehetséges általános dolgokról beszélni, miközben kizárólag
egyedi dolgok léteznek, illetve hogyan lehetséges a „fajlagos” szubsztanciák örökké megmaradó
lényegéről beszélni, miközben egyrészt elvileg nem ismerhetjük azt az atomi anyagszerkezetet, amely
felelős az érzékelhető tulajdonságok megjelenéséért, másrészt ezek ténylegesen meg is változnak: a
fű lényege megváltozik, mikor megeszi a birka, s ismét megváltozik, mikor a birkát megeszi az ember.
Locke megoldásának alapelemei a következők: legelemibb állásfoglalása szerint nincs természetes
kapocs egy bizonyos hangalak s az általa helyettesített idea közt. Ez a jelviszony mindig önkényes,
megegyezés eredménye. Továbbá a tulajdonnevek kivételével minden név általános: képtelen s
haszontalan volna egy olyan emberi nyelv, amely csupa tulajdonnévből állna. Viszont ahogyan az
egyedi kifejezések egyedi ideákat jelölnek, úgy az általános kifejezések is attól általánosak, hogy
általános ideákat jelölnek. Ez általános ideák az értelem produktumai: eltekintünk az egyedi ideákban
foglalt sokféleségtől, s csak azokat a jegyeket tartjuk meg, melyek sok egyedben közösek. Van
valamilyen természetes hasonlóság az egyes fajokhoz tartozó egyedek közt, s ezt aknázza ki az
értelem, mikor megalkotja általános ideáit, melyek egyszersmind az illető dolgok lényegét is alkotják.
Ezen a ponton vezeti be Locke a valóságos és a névleges lényeg megkülönböztetését. Mint már
utaltam rá, a valóságos lényegek örökké kicsúsznak a kezünkből: változékonyak, s nem is lehetünk
biztosak benne, mekkora nagyítású mikroszkóp kellene hozzá, hogy a legvégső alkotóelemekig
hatoljunk le. Ezzel szemben az értelem által alkotott névleges lényegek megfelelő állandósággal
rendelkeznek. Hiszen hiába oldunk fel királyvízben egy partikuláris aranydarabot, attól az arany
névleges lényege megmarad, sőt még megerősítést is nyer, amennyiben az oldhatóság maga is
hozzátartozik e lényeghez, melynek elemei persze korról korra változnak: az első Ádámnak az „arany”
névvel összefoglalt összetett ideája az aranyról sokkal szegényesebb kellett hogy legyen, mint
mondjuk Robert Boyle-é.

      E megkülönböztetés különösen termékeny lehet, ha összekapcsoljuk az összetett ideák egyes
osztályainak tulajdonságaival: a viszonyok s a móduszok esetében ugyanis nem tér el egymástól
névleges és valóságos lényeg, ez eltérés csupán a szubsztancia sajátossága. A szubsztancia esetében
mintegy aszimptotikusan közelítünk a valóságos lényeg megismerése felé, míg a viszonyok és a
móduszok esetében látszólag könnyebb a dolgunk. Azért csak látszólag, mert ezeken a területeken is
fellépnek komplikációk, melyek közül egyet az etika alapfogalmainak, a kevert móduszoknak
bemutatása során fogunk felvillantani.

      A gyakorlati filozófiában Locke gondolatainak három aspektusát kell érinteni: a gyakorlati velünk
született elvek kritikáját, a motívumokról szóló tanítását, mely a hedonizmus és a vágy címkéi alá
foglalható, valamint az ún. kevert móduszokról szóló elgondolásait, melyek a törvény fogalmához is
elvezetnek majd.

      A gyakorlati elvek velünk születettsége elleni érvelés során Locke kiindulópontja az, hogy
nyilvánvalóan már eleve kevésbé képzelhető el, hogy ilyen elvek szülessenek velünk, mint elméletiek,
hiszen nem találunk olyan általánosan elismert morális alapelveket, mint amilyenek a logika alapelvei
voltak. Igaz ugyan, hogy az igazságosságot és a szerződések betartását még a rablók közösségében is
megtaláljuk, ám csak egymás közt tekintik őket érvényesnek, s nem velünk született elvekként
értelmezik őket, hanem megállapodás termékeként. Továbbá – s ez egy olyan érv, mely a 20.
században „nyitott kérdés” érvként fog újra felbukkanni – a velünk születettség címére pályázó
elveknek olyannyira maguktól értetődőnek kell lenniük, hogy ha meghalljuk őket, s tisztában vagyunk
a bennük előforduló szavak jelentésével, ép szellemű ember nem kérheti bizonyításukat. Locke
szerint azonban még az „aranyszabály” sem ilyen tétel: „úgy kell bánnunk másokkal, amilyen
elbánásban magunk is részesülni szeretnénk” – ti. még ezzel a szabállyal kapcsolatban is elvárható az
indoklás.

      A Locke szellemében fogant érvek közül azonban kétségkívül az a legjobb, hogy lehetséges
rekonstruálni, hogyan győződünk meg ez elvek helyességéről. E tekintetben a nevelés játssza a
legnagyobb szerepet, s ezért fordít Locke az Értekezésben és további műveiben is komoly figyelmet a
nevelésre. Hiszen szüleink, nevelőink már azelőtt belénk csöpögtetik a nevelődésünk vidékén
szokásos magatartási elveket, hogy jogosultságukat firtatnánk, vagy akár tudatosan rögzítenénk
emlékezetünkben bekerülésük folyamatát. Mikor pedig reflektálunk elménk tartalmaira, mindennél
korábbinak látjuk ez elveket, ami arra indít minket, hogy velünk születettnek tartsuk őket. „Aki csak
belebocsátja ezeket elméjébe, s ott az alapelveknek kijáró tisztelettel tartogatja őket, anélkül, hogy
valaha is vizsgálódna felőlük, ahhoz szoktatván magát, hogy pusztán azért higgye el őket, mert ez az
előírás, az neveltetése és országának szokásai alapján bárminő képtelenséget vele született
alapelvként vehet fel, s ha már eléggé hosszú ideig meresztette szemét ugyanazokra a tárgyakra, úgy
megrontja látását, hogy a tulajdon agyában fészkelő szörnyetegeket is az istenség képmásainak s az ő
keze művének véli majd” (80). Különösen így teszünk majd, ha elöljáróink érdekében áll, hogy
nézeteiket kivonják az igazolás kényszere alól, s ezért próbálják velünk születettnek feltüntetni őket.
      A „hedonista” Locke néhány, általa nem publikált morálfilozófiai töredékben, valamint
az Értekezés 2. könyvének 20. fejezetében érhető tetten. Az idetartozó főbb elvek a következők:

      Mind az érzékelésből, mind a reflexióból származhatnak olyan egyszerű ideák, melyek
fájdalommal vagy örömmel együtt jelennek meg, s e fájdalom vagy öröm a jós a rossz egyetlen
mércéje: „Azt nevezzük mármost jónak, aminek természetes hajlandósága van arra, hogy örömöt
okozzon nekünk […]. Rossznak ezzel szemben azt nevezzük, aminek arra van természetes
hajlandósága, hogy valamely tetszőleges fájdalmat létrehozzon vagy növeljen […].”

      Erről a locke-i „hedonizmusról” azonban azt mindenképp el kell mondani már az elemzés
kezdetén, amit Epikuroszéról is szokás: az öröm nem pusztán a testi gyönyörben áll. Sőt, bizonyos
értelemben egyáltalán nincsenek is testi örömök a számára: „Az öröm, illetőleg a fájdalom […] csupán
az elme különböző állapotai, melyeket hol valaminő testi rendellenesség okoz, hol az elme valamely
gondolata.”

      Mindehhez       azonban    még       azt    is    hozzá     kell    fűzni,    hogy       Locke
esetében krisztianizált hedonizmusról van szó. Az első lépést efelé már a „hedonista”
affektuselméleti vázlatban megteszi Locke, amikor a vágyat nem puszta affektusként vizsgálja, hanem
ezen túlmenően általános morálfilozófiai jelentőséggel is felruházza: „Vágynak nevezzük mármost
azon kényelmetlenséget, melyet olyasvalami távollétekor találunk magunkban, ami az élvezet ideáját
hozza magával […] e kényelmetlenség az emberi ügybuzgóság és cselekvés legfőbb, ha nem egyetlen
oka” (2,20,6).

      Sajátos aszimmetriát vezetve be a morálfilozófiába, Locke az öröm/fájdalom ellentétpár negatív
pólusát, a fájdalmat azzal tünteti ki, hogy mindenfajta cselekedetünk általános mozgatórugójává
teszi. Ennek lesz következménye, hogy a 2. könyv 21. fejezetében a vágy, illetve kényelmetlenség az
akarat kizárólagos meghatározójaként jelenik meg. Mert cselekvések ideáit is kísérheti az elmében
öröm vagy fájdalom, s míg az öröm, illetve hiánya nem feltétlenül késztet az adott cselekvés
megtételére, a fájdalom kivétel nélkül mindig. De vajon ellenállhatatlan-e a késztetés? A felnőtt
emberekben már kialakult az elme morális ízlése, nehéz elérni, hogy az észlelés és a cselekvés közé
beiktatódjék valamilyen megfontolás. „[A]z adott helyzetben a legsúlyosabbnak és legsürgetőbbnek
érzett kényelmetlenség az, ami rendszerint meghatározza az akarat következő lépését az akaratlagos
cselekvések ama sorozatában, mely életünket kiteszi” (280).

      Ám Locke végül is feltételez bennünk bizonyos szabadságot: „minden szabadságunk forrása” az
a „képesség, melynek segítségével fölfüggeszthetjük ezen vagy azon vágy követését” (2,21,47). A
fölfüggesztés pedig nem puszta, pillanatnyi negáció, hanem az elme sajátos megismerő aktivitása:
„megvizsgáljuk, áttekint[j]ük és megítéljük azt a jót vagy rosszat, amit épp végre akarunk hajtani.”

      Az elme morális ízlése tehát alapvetően megfontolásai, ítéletei helyességétől függ. A „kellő és
ismételt szemlélődés” közelebb hozza a távoli jót is, amelynek „kellő megfontolása és vizsgálata
révén tehát mégiscsak képesek vagyunk vágyainkat fölkelteni” (2,21,46). Vagyis az a gyönyör, illetve
öröm, amely a locke-i „hedonizmus” alapja, nem egyszerűen az adott pillanatban érzett öröm, hanem
az elménk által a távoli jövőből előrehozott jó is lehet. Ám ez utóbbi jó – szemben a közvetlenült
érzékelt örömmel – ki van szolgáltatva a tévedés lehetőségének. Míg ugyanis érzékeink nem
tévedhetnek a jelenbeli örömöt s fájdalmat illetően, addig a cselekedeteink mértékéül
választott távoli jóra vonatkozó ítéleteink nagyon is lehetnek tévesek. Sőt annak a nyomorúságnak,
„melyet az emberek nemritkán magukra vonnak annak ellenére, hogy mindnyájan őszintén
törekszenek a boldogságra”, egyenesen az az oka, hogy „az ítélőerő tévesen nyilatkozik” a dolgokról.
Ezért szenteli Locke a 21. fejezet tekintélyes részét a téves ítéletek osztályozásának és részletesebb
leírásának. Ez az analízis végül mindennemű téves ítéletet alapvetően egy átfogó téves ítéletre vezet
vissza, s ennyiben minden téves ítéletből fakadó bűnt egy, az egész életet átfogó módon bűnössé
tevő választásra vonatkoztat: „A bűn előnyben részesítése az erénnyel szemben nyilvánvalóan téves
ítélet.” Így hangzik a cikkely összefoglalása. A gondolatmenet pedig nem más, mint
Pascal Gondolatokban kifejtett fogadás-érvének (233. töredék) locke-i parafrázisa.

     „A túlvilági élet jutalmai és büntetései, melyeket a Mindenható alkotott törvényének
végrehajtására, eléggé súlyosak ahhoz, hogy meghatározzák választásunkat az e világi élet bármely
gyönyörével vagy fájdalmával szemben […]. Ki az, aki ép elméjének birtokában azt választaná, hogy a
végtelen nyomorúság lehetőségével szembesüljön, s ha az mégsem valósul meg, azon a véletlenen
sem nyerhet semmit? A józan ember ezzel szemben nem kezd olyan vállalkozásba, amivel
kockáztathatná a végtelen boldogságot, amelyet elnyerhet, ha reménye beválik. Ha tehát a jó ember
nem számít rosszul, örökké boldog lesz; ha pedig mégiscsak téved, akkor sem a nyomorúság jut
osztályrészéül, hanem az, hogy nem érez semmit. Másrészről viszont, ha a gonosz számítása válik be,
ő akkor sem lesz boldog; ha ellenben téved, végtelenül nyomorult lesz. Hát nem szembeötlően téves
azon ítélet, mely nem ismeri föl rögvest, hogy ebben az esetben melyik oldalt kell előnyben
részesíteni?” (2,21,70).

      Az a megállapítás tehát, hogy Locke morálfilozófiai álláspontja „hedonista”, kiegészítésre szorul:
jól láthatóan keresztény hedonizmusról van szó, noha az persze komoly viták tárgya lehet, hogy a
kereszténységnek melyik változatához áll közelebb: kálvinista, szociniánus, vagy netán egyik sem
egészen.

      A harmadik rétegre, a kevert móduszok és a törvények kérdésére rátérve először is rögzítenünk
kell, hogy Locke meg volt győződve róla, hogy a morál ugyanúgy, demonstratív módon tárgyalható,
mint a geometria:

      „Minthogy a végtelen hatalmú, jóságú és bölcsességű Legfőbb Lény ideája, kinek keze műve
vagyunk, s akitől függünk, továbbá saját magunk mint értelmes, eszes lények ideája azon ideáink közé
tartoznak, melyek világosak bennünk, ezért, fölteszem, ha kellően megfontolnánk és nyomon
követnénk őket, olyan megalapozást biztosítanának kötelességeink és cselekvési szabályaink
számára, mely az erkölcstant a bizonyítható tudományok sorába emelné; ahol, nincs kétely efelől,
önmagukban nyilvánvaló tételekből szükségszerű következtetésekkel, melyek éppoly
támadhatatlanok volnának, mint a matematikában, mindenkinek meg lehetne mutatni a jó és a rossz
mércéjét, aki csak ugyanazon pártatlansággal és figyelemmel lát hozzá e tudományok egyikéhez, mint
a másikához” (4,3,18). Ha a következő állításokat nézzük: „ahol nincs tulajdon, ott jogsértés sem
történhet”, vagy: „semmiféle kormányzás nem teszi lehetővé az abszolút szabadságot”, belátjuk,
hogy éppoly bizonyosak lehetünk igazságuk felől, „mint a matematika bármely tételének igazsága
felől”.

      Tehát Locke szerint lehetséges kidolgozni azt a „végleges etikát”, melynek „valóságos alapja”
„csakis olyan Isten akarata és törvénye lehet, aki az embert a sötétben is látja, jutalmat és büntetést
tartogat kezében, s elegendő hatalma van ahhoz, hogy a legfelfuvalkodottabb gonosztevőt is
felelősségre vonja” (1,3,6). Alapvetően nem lehetetlen, hogy egyszer eljön majd a morál Eukleidésze,
s kidolgozza a morál elemeiről szóló művét, amely a kevert móduszok fogalmaiból alkotott tételek
láncolatából állna. Mivel a kevert móduszok olyan összetett ideák, melyeknek nincs semmiféle
természetes mintaképük az elménken kívül, ezért a belőlük alkotott rendszer éppoly koherens lehet,
mint a geometriáé. Ezt persze csak akkor érhetjük el, ha leküzdjük a relativizmus veszélyét, amely
szintén benne rejlik a kevert móduszok fogalmában. Hiszen ha nincsenek mintái annak, hogyan
alkossuk meg a morális fogalmakat, akkor fennáll a veszélye annak, hogy minden közösség a maga
különös, a többiekéivel összemérhetetlen módján alkotja majd meg ez ideákat, s a morál
egyetemessége szertefoszlik. De Locke szerint legyenek bár eltérők egyes morális alapfogalmaink, a
fő dolog az értékelésük, vagyis törvények ideáival való összekapcsolásuk: „[…] nem elég
meghatározott ideával rendelkezni [a kevert móduszokról], valamint tudni, melyik név tartozik az
ideák ilyen és ilyen társulásához. Van ugyanis egy távolabbi s nagyobb feladatunk is, mégpedig az,
hogy meg kell tudnunk, vajon az így elvégzett cselekedetek erkölcsileg helyesek-e vagy helytelenek”
(388). Márpedig „az erkölcsi jó és rossz semmi egyéb, mint akaratlagos cselekvéseink megegyezése
ama törvénnyel, illetőleg eltérése ama törvénytől”. „Ama törvény” Locke szerint háromféle lehet: az
isteni, a polgári, illetve a vélemény vagy a hírnév törvénye. „Ama viszony alapján, mellyel tetteik az
elsőhöz viszonyulnak, az emberek döntenek afelől, hogy azok bűnök-e, avagy kötelességek; a
második törvény alapján azt ítélik meg, hogy tetteik bűnösek-e vagy ártatlanok; a harmadik alapján
pedig azt, hogy erények-e vagy vétkek.” A megítélő törvények tekintetében Locke nem engedi meg
azt a változatosságot, melyet megenged a kevert móduszok esetében, ahol a fogalomképzés
nagyrészt a morálfilozófiától idegen elvek szerint megy végbe. Mélyszerkezetüket tekintve
valamennyien „különböző, egyszerű ideák együttesei” (394), melyeket cselekedetek értékelésére
alkalmazva nem teszünk mást, mint hogy a cselekedet kevert móduszához tartozó egyszerű ideákat
megpróbáljuk fedésbe hozni a törvény által előírt cselekedet kevert móduszának egyszerű ideáival, s
ha ez sikerül, a cselekedet megérdemli a „kötelesség”, „ártatlanság”, „erény” minősítést, ha nem,
akkor a három közül valamilyen értelemben bűnösnek minősítendő. Ha eltekintünk néhány zavaró
nehézségtől, azzal zárhatjuk le a locke-i morálfilozófia ismertetését, hogy az isteni törvényt nevezi „az
erkölcsi feddhetetlenség egyetlen igaz zsinórmértékének; s az emberek úgy ítélik meg legfontosabb
cselekedeteik erkölcsi jóságát vagy rosszaságát, hogy ehhez hasonlítják őket” (2,28,8). Ez aztán
olyannyira mentes az „ahány ország, annyi morál” relativizmusától, hogy a polgári kormányzatról
szóló második értekezés egy helyén Locke az egész emberiség közösségét is megalapozza vele
valamilyen ideális értelemben. Hiszen ha abból indulunk ki, hogy a természeti törvény, azaz Isten
akarata olyan „örök szabály, mely mindenkire, törvényhozókra és másokra egyaránt kötelező” (134),
s ha e szabály négy alapvető kérdésben behatárolja minden állam törvényhozását (lásd 140), akkor
már azt is joggal állítjuk, hogy lényegi kérdésekben nem különbözhet egymástól igazán szélsőségesen
a létező államok jogrendje. Ezt egy igen érdekes konstrukcióval is megvilágítja Locke:

      „Mindnyájuk e közös törvénye [ti. a természeti törvény] révén az emberiség összes tagjai egy
közösséget, egy társadalmat alkotnak, amely különbözik az összes többi teremtményétől. És ha az
emberek nem volnának romlottak, gonoszak és elfajzottak, akkor nem is volna szükség másik
társadalomra; nem volna szükség arra, hogy kiváljanak ebből a nagy és természetes közösségből, és
pozitív megállapodások útján kisebb és megosztott társulásokba tömörüljenek” (128). Ennek
fölidézésével át is térhetünk Locke politikafilozófiai fő művének ismertetésére.

5.10.2. Filmer Patriarchája és a kormányzatról szóló értekezések
1680-ban jelent meg Robert Filmer (1588–1653) Patriarcha. The Natural Power of Kings (Patriárka. A
királyok természetes hatalma) című műve, amely Locke első értekezésének kritikai céltáblája lett, s
amelynek a második értekezés – amelyről itt most elsősorban szó lesz – a pozitív ellenpárja. A
„patriarchalizmus” elgondolásai szerint a hatalom nem a bűnbeesés következménye, hanem az első
embertől kezdve jelen volt: Ádám – első apa, első birtokos, első király – egyszerre volt ura a földnek,
Évának és a gyermekeknek. Ez az uralom szállt át a patriarchákra, Noétól pedig gyermekei kapták
felosztva. Minden uralkodó család genealógiája ezekre a fiakra vezethető-vezetendő vissza, innen
származnak történetileg a monarchikus jogok. Nem történetileg nézve minden ember egy családba
születik, atyja fennhatósága alá, s ez az állapot a politikai viszonyok modellje: potestas patria –
potestas regia. Az egyenlőség és szabadság természeti állapotának feltételezése egyenlő az
ateizmussal.
      Locke ezzel szemben nemcsak, hogy a természeti állapot fikciójának hasznossága mellett érvel,
hanem egyenesen úgy véli, hogy a kormányzat legitimációját az individuumok természetes jogainak
védelme alkotja. Locke szerint az önfenntartás jogán túl természeti jogunk van a szabadságra és a
birtokra. Ráadásul a Filmer-féle bibliai történetek a politikafilozófiai érvelés szempontjából
súlytalanná válnak azáltal, hogy azonosítja az ész és a kinyilatkoztatás törvényét, a hangsúly pedig
kétségkívül az észre kerül.

      Filozófus kortársaihoz hasonlóan Locke is alkalmazza a természeti állapot fikcióját, amely nála a
teljes szabadság állapota arra, hogy – a természeti törvény szabta határokon belül – tetszésünk
szerint cselekedjünk és rendelkezzünk birtokainkkal. Ez a természetes egyenlőség állapota, ám nem
minden tekintetben, hanem a bíráskodás kölcsönös függetlensége értelmében. Ez azonban végső
soron tarthatatlan állapot, hiszen minden vita alkalmával mindenki egyszerre lesz bíró és érintett fél
is. A segítséget a politikai közösség jelenti, melyet Locke is a társadalmi szerződés révén vezet be. A
társadalmi szerződés fikciója azt jelenti a patriarchalizmus-vita összefüggésében, hogy az
eredetileg nem uralom alá született emberek csak akkor kormányozhatók, ha ehhez beleegyezésüket
adják. Vagyis vagy arról van szó, hogy emberek egy természeti állapotban élő csoportja egyszerre
lemond a természeti törvényekre épülő bíráskodási jogáról a közösség javára, vagy arról, hogy egy
individuum csatlakozik egy már fennálló kormányzathoz.

     Hobbeshoz hasonlóan Locke is úgy véli tehát, hogy az emberek csak valamilyen uralmi
formában képesek élni. Ám vele ellentétben nem minden államformát tart jobbnak a természeti
állapotnál hiszen – szerinte – a természeti állapotban is érvényes törvények hatására az emberek
nem állnak eleve hadiállapotban egymással. Az abszolút monarchiát például kizárja a lehetséges
polgári kormányzatok köréből, aminek másik oldala, hogy a népnek meghagyja a forradalom, az égi
bíróra apellálás jogát, ha a földi bíró uralma zsarnoksággá fajulna.

      Amikor viszont nincs forradalmi helyzet, és a polgár kivándorlással sem adta jelét
elégedetlenségének, akkor úgy kell tekinteni, hogy hallgatólagosan hozzájárult az adott kormányzat
működéséhez. A hallgatólagos és a kifejezett hozzájárulás azonosítását Locke aztán történeti érvként
is felhasználja a patriarchalizmus ellen. Mert igaz ugyan, hogy az első közösségeket egy-egy ember
uralma alatt találjuk, s ez az atya „uralmához” hasonlít, ám itt mégis inkább annak analógiájával van
dolgunk, ahogyan a felnőtté vált gyermekek továbbra is atyjuknál maradnak – hallgatólagosan
hozzájárulva „uralma” fennmaradásához.

      Locke a természeti jogok védelmét a politikai közösségen belül nemcsak a forradalom jogának
megtartása révén biztosítja, hanem más garanciákat is alkot. Először is a természet törvénye arra
kötelezi a törvényadó hatalmat, hogy nyilvánosan kihirdetett, egyöntetű s mindenki számára
egyformán kötelező törvények útján kormányozzon. Hogy ezt ne lehessen kijátszani, Locke bevezeti
azt, amit a hatalmi ágak elkülönítésének szokás nevezni: sem a végrehajtó hatalom (a király), sem a
törvényhozó hatalom (a parlament) nem hozhat egyedül törvényeket. A királynak vétójoga van, mint
ahogyan más módokon is befolyással van a törvényhozás menetére, az ülések elnapolásával stb.
Magán a parlamenten belül a többség elvét tartja követendőnek, mert egy test, amennyiben egy,
csak egy irányba mehet, s szükségképp arra kell mennie, amerre a nagyobb erő hajtja. Ezt még a
természet és az ész törvényének is nevezi Locke.

      A tulajdon vagy a birtok fontos kategóriák a locke-i elméletben. Amikor arról beszél, hogy az
emberek természettől egyenlők, semmiképp sem arra gondol, hogy egyenlő javakat birtokolnak. A
„tulajdon” (property, propriety) kifejezésen tág értelemben az életet, a szabadságot s a birtokolt
javakat érti, vagyis amikor Locke a tulajdon védelmét jelöli meg a politikai közösség fő céljaként,
akkor nem a fennálló, kizsákmányoló jellegű viszonyok fenntartását célozza, hanem annak a
komplexumnak a fenntartását, amely kinek-kinek individualitását adja. Ami viszont a tulajdon
szűkebb értelmét illeti, Locke nem veszi át Grotius és Pufendorf elgondolását a természeti állapot
magántulajdon nélküli közösségéről, melyet megegyezés vagy hozzájárulás révén vált fel a
tulajdonlás. Filmer ez utóbbiakkal szemben veti fel a kérdést, hogy vajon amiként létrehoztuk, úgy
meg is szüntethetjük-e a magántulajdon rendszerét? Erre Locke válasza az, hogy a magántulajdont
nem a hozzájárulásra, hanem a munkára építi, amely az elsajátítás feltétele. Igaz ugyan, hogy a Biblia
szerint Isten az egész földet az emberek közös használatába adta, ám ha valaki munkájával hozzátesz
valamit egy darabjához, akkor azzal kizárja a többiek közös tulajdonjogát. Ez az értelmezés mindjárt a
tulajdon „természetes” korlátozására is lehetőséget kínál. Hiszen határa van annak, amit egy ember
meg tud művelni, be tud takarítani s el tud fogyasztani. Vagyis közvetve az életünk fenntartására való
jogunk megőrzése alapozza meg a lehetséges birtokunkat, s mivel birtok nélkül nem nagyon lehet
értelmesen szabadságról beszélni, így az élet, a szabadság és a birtok, melyet a tulajdon tág értelme
foglal magában, egybekapcsolódik a tulajdon „munka-elméletében”. A korlátozás a negatív oldal,
melynek van pozitív oldala is, éspedig a másokkal való, természettörvényre alapozott törődés.
Egyrészt a munka révén szerzett tulajdon csak addig érinthetetlen, míg van elég az adott dologból a
többiek számára is. Másrészt csak annyit tehet ki-ki munkája révén sajátjává, amennyit életének
valamilyen javulása érdekében el tud fogyasztani, mielőtt tönkremenne az illető dolog.

     De a tönkremenetel tilalmában álló szerzési korlátozás kijátszása magával hozta a pénz
megjelenését s általános elismertségét, ezért a korlátozásnak ez az aspektusa teljességgel a háttérbe
szorulhat, s az eredetinél sokkal nagyobb differenciálódás jöhet létre a közösségen belül. Ez ellen
Locke szerint nem az a megoldás, hogy visszatérünk az eredeti, pénz nélküli, kevésbé differenciált
közösség állapotába – már csak azért sem, mert a pénz általában véve is megakadályozhatja
termékek megromlását. Locke azt javasolja, hogy a pénz megjelenésével együtt járó, nem jogosult
méretű különbségeket a törvényhozás révén kell ismét korlátozni. Például helyesnek tartja, ha a
kormányzat fellép a túlzott méretű tőke- és árukoncentrációval szemben.

      Emlékezzünk meg végezetül még arról, hogy Locke az ész és a kinyilatkoztatás viszonyáról
gondolkodva sok tekintetben előkészítette azokat a gondolatmeneteket, melyek a későbbiekben a
különböző nemzetiségű felvilágosodásmozgalmakban játszottak nagy szerepet. Röviden összefoglalva
alapvető elgondolása az, hogy a semmiképp sem eleve vallásellenes ész vallási kérdésekben
megkerülhetetlen. Még Isten sem képes rá, hogy olyan ideák révén adjon tudtul valamit, melyek nem
a szokásos érzékszervek valamelyikén érkeznek, ez a közlés pedig így nem számíthat
természetfelettinek. Azt pedig, hogy a sok jelentkező közül kinek az „örömhíre” tekinthető valódi
kinyilatkoztatásnak, azt az ész hivatott eldönteni, még ha maga az üzenet tartalma adott
esetben fölötte is van az észnek, de nem mond ellent neki.

5.11.1. Kombinatorika, jogbölcsesség, scientia generalis
Gottfried Wilhelm Leibniz (1646–1716) életmottója: Theoria cum praxi, vagyis a gyakorlattal, a
megvalósítással társított elmélet. Azon kivételes filozófusok egyike, akik semmiképpen sem pusztán
magyarázni próbálták a világot, ám akik változtatásra törekedvén nem valaminő politikai forradalom
vízióját látták maguk előtt, hanem az emberiség minél nagyobb részének mélyreható, az élet
egészére kiterjedő, fokozatos jobbítását. Filozófiai, matematikai és fizikai – vagyis elméleti –
elgondolásai, felfedezései mellett számtalan aspektusa van az elméletre épülő gyakorlati
tevékenységének. Foglalkozott nyelvészettel, etimológiai fejtegetésekkel, a kínai nyelvvel;
folyamatosan törekedett rá, hogy egyesítse a különböző keresztény egyházak teológiáját, de
foglalkoztatta a kínai „természetes teológia” is, melyet a Kínában működő jezsuita misszionáriusokkal
való levelezés nyomán ismert meg.
      Az a filozófiai közeg, amelyben Leibniz szocializálódik, a 17. század közepének
német Schulphilosophie-ja, amely jelentős mértékben különbözik a kortárs francia, brit vagy éppen
holland filozófiai gondolkodástól. Ettől válik érthetővé, hogy Leibniz kora gyermekkorában a görög s
latin klasszikusokat s a középkori filozófiát sajátítja el, nem pedig a Descartes és Hobbes nyomán
Európában akkoriban általánosan művelt mechanikai filozófiát. Első kinyomtatott műve is egy
középkori stílusú disputáció egy középkori problémáról, az individuáció elvének
kérdéséről (Disputatio Metaphysica de Principio Individui).

      Mielőtt még a kortárs filozófiával megismerkedne, jogi diplomát is szerez. Ebből fakad
filozófiájának egyik igen sajátos jegye: a természetjog kérdésének erőteljes bevonása a filozófiai
diskurzusba. Az etika nála természetjogi alapozású, racionális cselekvéselmélet. Erről a szokásosan
„fiatalnak” nevezett, vagyis az 1686-os „Metafizikai értekezés” megírása előtti Leibnizet felidézve
beszélünk, aki az egyetemi évek lezárultával a mainzi választófejedelem szolgálatába lépett (1663–
1672). Itt jogi, filozófiai és teológiai tanulmányait egységes keretbe foglalva harmonizációs
programok megvalósításába fogott: a római jog és a német fejedelemségek jogrendjének
összehangolása, jog és filozófia egymásrautaltságának bemutatása, a keresztény egyházak
dogmatikai egységesítése, régi és új filozófia egységének kimunkálása alkotja azt a többrétű
programot, amely egész későbbi életének is irányt szab. Első alkotói korszakában mindezek az
erőfeszítések a De arte combinatoria (A kombinációk művészete, 1666) című műben körvonalazott
módszertani elgondolások jegyében állnak, melyek egyszerre épülnek az analitikus módszer
zabarellai s a kombinációk lullusi elgondolására: az analytica seu ars judicandi két alapszabálya a
következő: csak olyan szavakat alkalmazzunk, amelyek értelmét kifejtettük, és csak olyan állításokat
alkalmazzunk, amelyeket bizonyítottunk (A6/1, 279).

      Az épp csak 20 esztendős Leibniz magabiztosan fűzi hozzá, hogy „e szabályok sokkal magasabb
rendűek, mint Descartes négy szabálya az első filozófiában […]”. A methodologia seu ars
disponendi vizsgálja Leibniz értelmezésében a helyes módszer kérdését, a módszer maga pedig
kétfajta: „természetes” (methodus naturalis) vagy „alkalmi” (occasionalis). Ez utóbbinak nincsenek
általános szabályai, hiszen végtelen sok módon váltakozhat. A „természetes módszernek” azonban
van általános szabálya, éspedig a következő: „két olyan állítás esetében, amelyek közül az egyik
megismerhető a másik nélkül, míg a másik nem ismerhető meg az első nélkül, az elsőt a második elé
kell helyezni.”

     E szabályok a 17. századi, legitimációt Eukleidésztől kölcsönző matematikai módszer leibnizi
változatának tekinthetők, ezért nem meglepő, hogy Leibniz annak a műnek, amely a
jogharmonizációs program első kísérletét tartalmazza, az Elementa juris naturalis, azaz A
természetjog elemei címet adta.

      Leibniz egész életében az általános tudomány, a scientia generalis kimunkálásán fáradozott. E
tudomány nem attól lett volna általános, hogy egymás mellé sorakoztat minden tudományt, hanem
attól, hogy világossá teszi a tudományok alapvető egymásba fonódását. Példaként álljon itt az a
rendszertan, amellyel a Nova methodus discendae docendaeque jurisprudentiae (A jogbölcsesség
tanulásának és tanításának új módszere) igyekszik kifejezni a tudományok egymásba fonódását.

     „A pneumatika a testetlen létezők kifelé irányuló cselekvéseiről szóló tan, míg a logika ugyane
létezők befelé irányuló cselekvéseiről szól, azaz a gondolkodásról. [Mivel pedig a lélek minden
cselekedete gondolkodás – az akarás egy dolog jóságának gondolása –, ezért] ide [azaz a
pneumatikához] tartozik a gyakorlati filozófia is, vagyis a gyönyörködtető, a hasznos és az igazságos,
vagyis az általánosan hasznos dolgokról szóló tan. E helyütt kell bizonyítani Isten és az angyalok
létezését és attribútumait. Ugyancsak itt kell bizonyítani a bennünk lévő testetlen lelket, vagyis a lélek
halhatatlanságát. E dolgokról megfelelően elmélkedve csodálatos módon matematikai
bizonyossághoz jutunk, amelyet – az elme megnyugvására és az öröklétben való bizalom
megszerzésére törekedvén – sokkal többre becsülünk, mintha fölfedeztük volna az örökmozgót vagy
a kör négyszögesítését” (A6/1, 287).

     Leibniz szerint tehát Isten létezésének, a lélek halhatatlanságának racionális megismerése
elvezeti az elmét legfőbb céljához, a megnyugváshoz (tranquillitas). Olyan módszert próbál adni a
megoldásra váró mindennapi morális kérdésekről gondolkodók számára, amely lehetővé teszi a lélek
megnyugvását – ez alkotja az Elementa juris naturalis című írás egyik fennmaradt vázlatának fő
témáját (A6/1, 431–487). A naturalis és a rationalis jelzőket már a Nova methodus is összekapcsolja
egy, a jogot a teológiával párhuzamba állító gondolatmenetben: „Ugyanis mindkét diszciplínában
kettős alapelvet találunk: részint az észt [ratio] – ebből fakad a természetes teológia és
a természetes jogtudomány […], részint olyan Írást vagy autentikus könyvet, mely pozitív
törvényeket, istenieket és emberieket egyaránt tartalmaz. […] Eukleidésznek nem azért hiszünk, mert
ő mondja, hanem mert bizonyítja azt, amit mond. Ez másként van az isteni és emberi törvények
esetében, ahol az akarat foglalja el az észérvek helyét” (A6/1: 294, kiemelés tőlem – B. G.).

      A természetjog tehát racionális jog, amelynek tárgyalását Leibniz kifejezetten Hobbesra és
Pufendorfra, tehát alternatív megközelítések kidolgozóira utalva javasolja. Minden „Elemek…” című
mű két alapvető részből kell hogy felépüljön. Az egyik részt az alkalmazandó terminusok
megvilágítása, vagyis definícióik alkotják, amelyekből Leibniz legszívesebben táblázatokat formálna
Ramus és a ramisták nyomán, ám Bacont követné annyiban, hogy megszüntetné a ramisták által
alkalmazott külsődleges, szigorúan dichotomikus tagolást. Az így megvilágított terminusokból áll a
második rész, amelyben tételeket, előírásokat (praecepta) hozunk létre a „komplikatoria”, tehát a
nemcsak két tagból álló kombinációk szabályai szerint. Az egyes diszciplínák egymásba fonódását is
jól láthatjuk, ám egyszersmind példát is kapunk a terminusok definiálására, amikor Leibniz a
természetjog formális, a módszertan felőli meghatározását materiális, tartalmi meghatározással
egészíti ki:

       „A jogbölcsesség a cselekedetek tudománya, amennyiben igazságosnak vagy igazságtalannak
nevezzük őket. […] A moralitás pedig, azaz a cselekedetek jogos vagy jogtalan volta, a cselekvő
személynek a cselekedetre vonatkozó minőségéből keletkezik, amely a megelőző cselekedetekből
jött létre, s morális minőségnek neveztetik. S amiként a valós minőség a cselekedet vonatkozásában
kettős: a cselekvés képessége és a cselekvés szükségszerűsége, úgy a morális képességet jognak
nevezzük, a morális szükségszerűséget kötelezettségnek” (A6/1, 300. sk.).

      A definíciók vagy felosztások sorában mindjárt rábukkanunk egy nagy fontosságú elvre, amely
meghatározza a cselekvéslehetőségek mérlegelése során alkalmazandó hierarchiát: „Igazságos,
illetve igazságtalan mindaz, ami a nyilvánosság számára hasznos vagy káros. A nyilvánosság számára,
azaz elsődlegesen a világ, vagyis a világ kormányzója, Isten számára, ezt követi az emberi nem,
végezetül az államközösség szempontja. Ennek az alá-fölérendelésnek az értelmében, egymásba
ütköző szempontok esetén Isten akaratát, vagyis hasznát előnyben kell részesítenünk az emberi nem
hasznával szemben, az emberi nemét az államközösségével, ezt pedig a saját hasznunkkal szemben.
Ezen az alapon jön létre az isteni, emberi és polgári jogbölcsesség. A saját hasznunkról szólni nem a
jogtudomány, hanem a politika feladata” (A6/1, 300).

      Ez a hierarchikus elrendezés mint döntési kritérium nyilvánvalóan az iménti filozófiai elv
kifejeződése: Isten áll a csúcson, saját hasznunk szempontja legalul kap helyet. Ezt meggondolva akár
megdöbbentőnek is nevezhetjük azt a határozottságot, amellyel az Elementa juris naturae 1669–70-
ből való első vázlata állást foglal A háború és béke jogáról bevezetését író Grotiusszal szemben: „H.
Grotius bevezetőjében Karneadészt idézi, aki szerint »vagy nincs igazságosság, vagy ha van is, a
legnagyobb ostobaság, mert ha valaki mások érdekeire van tekintettel, önmagának árt«. Grotius
tagadja, hogy ostobaság, ha tekintettel vagyunk mások érdekeire, miközben saját magunknak ártunk.
Magam nem kétlem, hogy ez ostobaság, sőt, ha ez nem ostobaság, akkor semmi sem az. Mert mi más
az ostobaság, mint saját hasznunk elhanyagolása […]” (A6/1, 431).

      E vázlat nemcsak e tekintetben száll vitába Grotiusszal. A háború és béke jogáról bevezetésének
egy nevezetes helyén Grotius úgy fogalmaz, hogy „amit eddig elmondottunk, az helytálló volna akkor
is, ha feltennők […], hogy Isten nem létezik vagy nem törődik az emberek dolgaival” (11.§). Leibniz ezt
a következőképp adja vissza: „igazságos volna, ami a társadalmi közösség fennmaradását szolgálja,
még ha egyáltalán nem léteznék is Isten” (A6/1, 431). Ezzel semmiképp sem érthet egyet, hiszen
akkor lenne igazságosság Isten nélkül is. Mivel azonban az igazságos – azaz jogszerű: justus–
cselekedet csak akkor nem ostobaság – vagyis csak akkor nem okozunk kárt önmagunknak jogszerű
cselekedeteinkkel –, ha van élet e világon túl is, ezért „még ha nem is volna Isten, az államközösség
érdekében állna, hogy úgy higgyük: létezik”.

     Az Isten racionális megismerése általi lelki nyugalmat célzó természetjognak mint a scientia
generalis betetőzésének gondolata a harmónia eszméjének kitüntetettségét hozza magával, egyrészt
külsődleges értelemben, amennyiben a római jog s a német fejedelemségek eltérő jogrendjeinek
egységesítésére s a kereszténység újraegyesítésére kell törekedni, másrészt az egész filozófiai
rendszert meghatározó értelemben, amelyről nemsokára részletesebben is fogunk szólni.

      Mainzban megismerkedik Spinoza Teológiai-politikai tanulmányával és Hobbes munkáival, nem
sokkal később, Párizsban pedig Descartes műveivel, valamint a matematika és a fizika legújabb
fejleményeivel is. Ettől kezdve Leibniz – ifjú kora ellenére – már mindenképp érett gondolkodó. Némi
vívódás után elveti az atomizmus hipotézisét, s ezzel megjelennek munkáiban azok a fő gondolati
szálak, amelyek kisebb változásokkal meghatározzák filozófiáját élete végéig. Amikor 1676-ban
elhagyja Párizst, már egy, a karteziánussal konkuráló fizikai rendszer megalkotója, akit tagjai közé
választott a Royal Society.

      Meglátogatja Spinozát, majd Hannoverbe megy s a választófejedelem szolgálatába lép udvari
történetíróként és könyvtárosként. Kezdeményezésére alakult meg később a Berlin–Brandenburgi
Tudományos Akadémia, melynek első elnöke volt, s részt vett az Orosz Tudományos Akadémia
előkészítésében is. Életének utolsó éveit megkeserítette, hogy meghalt berlini pártfogója, Sophie
Charlotte porosz királyné, s részben a befejezetlen családtörténeti mű, részben a Newton körével
folytatott heves viták okán nem költözhetett át Londonba az I. György néven Nagy-Britannia királyává
választott fejedelmével együtt. Magára hagyatva halt meg.

5.11.2. Metafizikai értekezés
Már egy korai tanárához, Jakob Thomasiushoz írott levelében megfogalmazta általános elgondolását
a régi és az új filozófiák összhangjáról: a fizikában a hatóokokkal kell foglalkoznunk, de ennek örvén
azért nem szabad elvetnünk a metafizikában a cél-okság régi elgondolását sem. „Úgy látom […], a
hatóokok módszere […] meglehetősen nehéz, amikor a részletekhez érünk […]. A cél-okok módszere
viszont könnyebb, és gyakran mégis alkalmas arra, hogy felfedezzünk fontos és hasznos igazságokat,
amelyeket a másik, inkább fizikai jellegű úton még sokáig kellett volna keresnünk – figyelemre méltó
példákat szolgáltathat erre az anatómia.” Így fogalmaz az 1686-ban, Arnauld számára írt Metafizikai
értekezésben. Már ebben az írásában kidolgozza a két megközelítésmód összebékítéséhez általa
szükségesnek tartott alapvető filozofémákat: a szubsztanciaelméletet, a szellemek tanát, az Istenről
mint a legjobbat választó lényről szóló tanítását. Ez utóbbival kezdjük Leibniz bemutatását, mert az
Istenre vonatkozó tételeket hasznos ennek az írásnak alapján bemutatni, míg a többi összetevőt egy
későbbi írás, az 1695-ben megjelent Új rendszer a szubsztanciák természetéről és érintkezéséről,
valamint a lélek és a test egyesüléséről alapján ismertetjük.

       Két alapvető dolgot szögez le Leibniz a Metafizikai értekezés legelején Istennel kapcsolatban,
jelezve, hogy számára a filozófiában elsősorban az Istenhez való helyes viszony kialakításán múlik
minden. Az egyik, hogy a Descartes által az ontológiai istenérvben alkalmazott fogalom, „Isten mint
abszolút tökéletes lény”, helyes. Egyrészt azonban még igazolni kell, hogy ez az istenfogalom – a
„legtökéletesebb” – nem ellentmondásos, mint amilyen a legnagyobb szám. Ez Leibniz szerint
igazolható. Másrészt, éles ellentétben Descartes-tal, az Istent megillető tökéletességek közt tartja
számon a metafizikai mellett a morális tökéletességet is, vagyis úgy gondolja, Isten a dolgokban rejlő
kitűnőségnek megfelelően hozza létre műveit, s nem attól lesz jó a teremtmény, hogy Isten
megteremtette. Ellenkező esetben Isten helyén zsarnoki hatalom maradna, amely bármit tesz,
dicséretet követel magának – amivel kétségkívül az örök igazságok teremtésére vonatkozó descartes-
i nézetek ellen foglal állást. Ez állásfoglalás a teremtett, értelemmel bíró létezők szempontjából
óhatatlanul azt hozza magával, hogy minden empirikus vizsgálódást megelőzően, s a miáltalunk
jónak, illetve rossznak tekintett dolgoknak világunkban tapasztalható bárminemű eloszlása láttán is
bizalommal kell viseltetnünk Isten iránt, s meg kell tennünk mindent, ami megfelel kikövetkeztethető
akaratának. Vagyis már az 1686-os írásban megtalálható az 1710-ben megjelent Théodicée (Teodicea)
alapgondolata, az a gondolat, melyet majd Voltaire igyekszik hatástalanítani a Candide-ban. Isten
ugyanakkor a legnagyobb szabadsággal is cselekszik, amennyiben a legfőbb értelem szerint
cselekszik. Vagyis Leibniz – voltaképp Descartes negyedik elmélkedésének megfelelően – elválasztja
egymástól a szabadság és a meghatározatlanság, önkényesség gondolatát: lehetetlen, hogy Isten úgy
cselekedjék, hogy akaratának semmiféle oka ne legyen. Ez megfordítva Leibniz híres elvét adja
ki: nihil sine ratione, azaz semmi sem történik ésszerű alap nélkül, Isten legtökéletesebb
cselekedeteiben pedig az alap – a legtökéletesebb értelem. Az az ellenvetés persze továbbra is
felvethető, hogy beszélhetünk-e szabadságról ott, ahol egyedül az a cselekedet lehetséges, amely
végül ténylegesen megvalósul. Hiszen ha „Isten azt választotta, ami a legtökéletesebb, vagyis azt, ami
a legegyszerűbb az elvek tekintetében, és egyszersmind legváltozatosabb a jelenségek tekintetében”,
akkor vajon nem kényszerítette-e rá magát a dolgokban rejlő tökéletesség? S másfelől a szabad
akaratából cselekvő ember cselekedhetne-e másként, ha reá pedig kettős meghatározás nehezedik: a
dolgok késztetik Istent, aki pedig tévedhetetlen határozatával szentesíti a dolgokban rejlő sugallatot.
Ennek         a       kettős       dilemmának          megoldására        vezeti      be       Leibniz
az észigazságok és tényigazságok megkülönböztetését. Észigazságnak nevezi azokat az igazságokat,
melyek tagadása ellentmondást foglal magában, tényigazságnak pedig azokat, melyek tagadása nem
ellentmondás. Nos az észigazságok tekintetében nincs választása Istennek, a választható valamennyi
„lehetséges világban” igazak ez állítások: ilyenek például a geometria igazságai. A tényigazságokban
azonban nincs önmagában vett szükségszerűség, bármennyire is előre látja Isten, hogy bekövetkezik
az, amit a tényigazságként igaz állítás állít. Hogy Julius Caesar átlépi a Rubicont, vagy sem,
ténykérdés, a válasz pedig, hogy igen, tényigazság lesz, mert ellentéte önmagában nem
ellentmondás. Ezek azok a változók, melyek a „lehetséges világokat” elkülönítik egymástól.

      Leibniz szubsztanciaelméletének polemikus éle ismét Descartes és a mechanikus gondolkodók
felé mutat: Descartes úgy vélte, lehetséges tisztán testi szubsztancia, melyet a kiterjedés attribútuma
határoz meg, csakúgy, mint a gondolkodó szubsztanciát a gondolkodás. Más mechanikus filozófiai
gondolkodók – jelesül az atomok létezését vallók – esetleg más attribútumokat adtak meg, mint
például a tömörséget, áthatolhatatlanságot, de abban mindannyian megegyeztek, hogy
lehetségesnek tartották a testi szubsztanciát. Leibniz azonban már a Confessio naturae contra
atheistas című korai írás (A természet hitvallása az ateisták ellen, 1668) óta állítja, hogy nincs olyan
testi attribútum, amely képes volna számot adni arról, hogy hogyan léteznek individuumok, egységek
– ami pedig elengedhetetlen a valóságos létezéshez. A fizika nyelvén megfogalmazva ezt a tézist,
Leibniz szerint nem lehet megmagyarázni nem testi létezőkre való hivatkozás nélkül azt, hogy mi
tartja össze a testeket, mi adja kohéziójukat. Ha elfogadnánk az atomok létét, már azt is meg kellene
magyaráznunk, mi tartja össze őket magukat s a belőlük álló összetett létezőket. Leibniz azonban úgy
véli, nem az ideálisan merevnek feltételezett atomok az anyag primer megjelenési formája, hanem
ellenkezőleg, a teljesen folyékony, minden határoltságot nélkülöző, fikcionális létező az „első anyag”.
S hogy a ténylegesen létező testek miért pont ezt és ezt a formát öltik, azt csakis olyan létezőkre való
hivatkozással lehet érthetővé tenni, melyek a lelkekkel állnak analógiában, noha nem azonosak velük.
S ezen a ponton eleveníti fel Leibniz a szubsztanciális formákról szóló régi tanítást: formákra van
szükség ahhoz, hogy szubsztanciákról beszélhessünk, s ezek nem lelhetők fel a testi
világban. Entelekheiának is nevezi őket Arisztotelész módján, de metafizikáját fizikai elméletének
eredményeivel gazdagítva az Új rendszerben már eredendő erőknek nevezi őket.
Eredendő (primitive) ez az erő, mert nem azonos a fizika erőfogalmával – melyet egyébként Leibniz
szintén jobban hangsúlyoz Descartes-nál, már fizikai művének címével is, amely a mozgást
középpontba helyező descartes-i kinematikával szemben az erőt jelentő görög szóból
képzett dinamika. A fizikában megfigyelhető erő azonban Leibniz szerint levezetett (derivativa), mert
valóságos, fizikai erő kifejtésére képes testek csakis szubsztanciák révén jöhetnek létre, az pedig, ami
a szubsztanciákat lehetővé teszi, a metafizikai – vagyis elsődleges – erő. Ennek az erőnek hatásai nem
fizikaiak, hanem úgyszólván metafizikaiak. Leibniz ugyanis úgy vélekedik, hogy nemcsak hogy testek
és lelkek közt nincs kölcsönhatás, hanem általában véve a szubsztanciák, azaz monászok, ahogyan
később nevezi őket – korábban egyszerű szubsztanciáknak, metafizikai pontoknak hívta őket – sem
hathatnak egymásra: a monászoknak nincsenek ablakaik. Descartes-nál is radikálisabban képviseli azt
a nézetet, mely szerint az elme semmit sem kap kívülről, mindent a saját kincstárából merít.
Radikálisabban, mert nemcsak az elmékre, „szellemekre” (esprits) vonatkoztatja ezt a tézist, hanem
mindenfajta szubsztanciára, valamennyi monászra: „A szubsztanciának annyiban van metafizikai
anyaga vagy passzív ereje, amennyiben zavarosan fejez ki valamit, és annyiban van aktív ereje,
amennyiben elkülönítetten fejez ki valamit.” A szubsztancia tehát mindenestül „kifejezés”, vagyis
ideaszerű, észlelettel, percepcióval bíró létező, minden benne végbemenő változás a zavaros és
világos kifejezés tekintetében megy csupán végbe, illetve a szellemek esetében a tudatosság, a
tudomásulvétel, az appercipiálás fokozatai tekintetében. Ezt a változást pedig nem valami külső hatás
idézi elő bennük, hanem éppenséggel az az eredendő erő, törekvés, mellyel az egyik állapotról a
másikra mennek át.

5.11.3. Új rendszer
Ezt az elgondolást az Új rendszer az „összhang hipotézisének” nevezi. Ezzel azt juttatja kifejezésre,
hogy amilyen mértékben izolálódni látszik az egyedi szubsztancia, olyan mértékben integrálódik
mégis a világegyetem egész rendjébe, egy, az Istentől a teremtéskor megalapozott s azóta
érintetlenül hagyott terv alapján.

     Ez lesz majd az egyik fő pontja a Leibniz–Clarke-levelezésben, Leibniz élete végén kibontakozó
polémiának: a leibnizi isteni órásmester úgy alkotja meg a két, egyformán járó óráját, hogy a kezdet
kezdetén egybehangolja őket, utána pedig már nem avatkozik be automatikus működésükbe, míg a
Clarke–Newton-féle elgondolás szerint az órásmester nem lesz kevésbé ügyes attól, hogy időnként
kiigazítja az órák járását. A másik fő pont a tér és idő kérdése: Leibniz, ellentétben vitapartnereivel,
nem ismeri el, hogy abszolútak volnának.

     Minden szubsztancia kifejezi az egész világegyetem rendjét, de mindegyikük egyedi módon. A
szellemek pedig inkább Istent fejezik ki, nem a világegyetemet, aminek révén „kis
isteneknek” (deunculus) is nevezi őket Leibniz. De az összhang hipotézisének legfontosabb eleme
mégis az lesz, hogy a test és a neki megfelelő szubsztanciális elem közt összhang van, anélkül, hogy
bármiféle kölcsönhatás lenne köztük: „a szerves tömeg a test gépezetének törvényei szerint kész
magától cselekedni, abban a pillanatban, amikor a lélek akarja, anélkül, hogy az egyik zavarná a másik
törvényeit (minthogy az életszellemek és a vér éppen ekkor végzik azokat a mozgásokat, amelyeket
végezniük kell, hogy megfeleljenek a lélek érzelmeinek és percepcióinak); […] egyedül ez a
vonatkozás alkotja a lélek és a test egyesülését. És ebből megérthetjük, hogyan lakozhat a lélek a
testben közvetlen jelenlét által, amely közvetlenebb nem is lehet, mivel a lélek úgy van ott jelen,
ahogy az egység van jelen az egységek eredményében, a sokaságban” (Leibniz 1986: 196).

     A szubsztanciák nem tehetetlen létezők, melyek rászorulnak Isten folyamatos, aktív
támogatására, hogy tevékenyek lehessenek, hanem elemi, „eleven” erővel rendelkeznek, amely
felelős a teremtéskor beléjük plántált csírák fokozatos kibontakozásáért. Ennek megfelelően egyetlen
szubsztancia sem keletkezik vagy pusztul el természetes úton. A halál bizonyos értelemben csak
látszat, az embert alkotó monászok megmaradnak, csak időlegesen más testet öltenek fel, s tudatos
érzékelésük szinte a semmivel válik egyenlővé.

     A testek nem önálló létezők, hanem „jól megalapozott jelenségek”, amelyeket az adott létezőt
alkotó monászok szerves rendje határoz meg.

     Isten – a központi monász, az egyetlen, melyhez nem kapcsolódik kiterjedt test – azért épp ezt a
világot választotta ki akarata révén, mert értelmével belátta, hogy ez a lehetséges legjobb világ,
vagyis az, amelyben a „szellemek” – azaz a tudatos észleléssel rendelkező monászok – legnagyobb
része eljut a boldogsághoz.
5.11.3. Új rendszer

5.12. Természettudományos fejlemények
A következőkben természetesen nem tudjuk bemutatni a 17. századi természettudományok
fejődésének minden elemét. Egyrészt a mechanika paradigmatikus tudománnyá válásáról
fogunk beszélni, másrészt két, kiemelkedő jelentőségű tudósegyéniség, Galilei és Newton
munkásságának néhány filozófiai vonatkozásáról.

5.12.1. Mechanika
Az ingeniózusan feltalált, csekély erőkifejtéssel nagy súlyokat mozgató gépezetek mestersége a 16–
17. század fordulóján a szemlélődő tudomány képviselője által megvetett, „vegyes tudományból” a
matematikával összekapcsolódva rövid idő alatt minden emberi tudás mintájává vált. Jól
megfigyelhető ez már az e mesterséghez kapcsolódók szociológiai státusának változásán is: a
művészeket kézművesek helyett polgároknak tekintik, a hadigépezetek vagy a hidraulikus kerti
figurák kiötlői komoly megbecsülésnek örvendenek. Descartes közeli ismerősei közt a mechanikai
mesterségek művelőire bukkanunk, s az általa megcélzott olvasóközönség legalább részben szintén
belőlük tevődik össze: latinul nem feltétlenül tudnak, nem tanultak egyetemi filozófiát, a mechanika
mesterségét nem feltétlenül igyekeznek elvi alapokra emelni s megingathatatlan fundamentumon
álló tudománnyá tenni. Ott azonban, ahol a mechanika napi gyakorlatát alapelvekre próbálják
visszavezetni, egy szigorú tudomány kezd kibontakozni. A kiindulópont a szabad szemmel nem
látható testrészecskék mozgásának geometriai idealitásban tekintett törvényszerűségeinek
vizsgálata, az eredményeket pedig általában az aritmetika nyelvén törekszenek megfogalmazni. De ez
a hármas viszony az ellenkező irányban is működik: a geometriai alakzatokat különféle mozgások
eredményeként igyekeznek felfogni, az atomi mozgásokat geometriai egyenesek mentén
végbemenőnek tekintik, az aritmetikai egyenletek megoldását mechanikai segédeszközök
megszerkesztésétől várják.

     Ám egy új tudásszervező minta megjelenésével nemcsak új megoldások születnek korábban
megoldhatatlannak gondolt problémákra, hanem új problémák is létrejönnek. Az új tudományosság
képviselői számára maga az ember a legnagyobb talány. Egyfelől ugyanis döntő áttörést jelentett az
orvostudomány Harvey és Descartes által megtett fordulata, melynek nyomán az emberi testet
egyetlen, a vérkeringés által működtetett rendszernek kezdték látni a korábbi látásmóddal szemben,
amely számos, többé-kevésbé önálló vezérelvvel rendelkező, független részrendszert vélt felfedezni
benne. Másfelől az is egyre nyilvánvalóbbá vált, hogy ez ígéretes, új orvostudományi paradigma talán
túlságosan is sok mindent megmagyaráz. Mert ha az emberi test minden működése
megmagyarázható a mechanika mozgástörvényei révén, akkor nem jelenti-e ez egyszersmind
azoknak a testi működésmódoknak a magyarázatát is, amelyeket a mindennapi beszédmódban
morális kategóriákkal ragadunk meg? Ezt a kérdést most nem kell megválaszolnunk, ehelyett inkább a
mechanikai filozófia mibenlétére kell visszatérnünk.

      E. J. Dijksterhuis volt az, aki egészében tekintve máig érvényes módon határozta meg e korszak
lényegi jegyeit, s aki magát a kifejezést is megalkotta: „a világkép mechanizálódása”. E korszak
egyetlen jelentős gondolkodója sem térhetett ki a mechanizmus kihívása elől, amelynek egy
kézenfekvő         értelmét        mutatja     Hobbes      következő,     mesterségesélet-metaforája
a Leviatán bevezetésében:

      „Ha ugyanis felismerjük, hogy az élet nem egyéb, mint a végtagok mozgása, amelynek kiindulási
helye valamilyen fontos belső szerv, akkor miért ne állíthatnánk, hogy minden automatának (olyan
szerkezetnek, amely – mint például az óra – rugók és kerekek segítségével önmagától működik)
mesterséges élete van? Hisz mi más a szív, mint rugó, s mi mások az idegek, mint megannyi huzal, s
az ízületek, mint megannyi kerék, amelyek az egész testet az Alkotó kívánsága szerint mozgatják?”

      Összefoglalóan egyrészt azt mondhatjuk a „mechanizmus”, „mechanikai” kifejezések 17. századi
jelentéséről, hogy a szóhasználat több forrásból fakad, eltérő jelentésárnyalatokat hoz egymás
közelébe. De mindenképp meg lehet adni néhány karakterisztikus jelentésréteget, amelyek mind
játszanak valamilyen szerepet a „mechanikai filozófiában”.

      Egy ilyen jelentésréteg a világnak, a fizikai univerzumnak mint olyan gépezetnek a fogalma, mely
kizárólag saját felépítésének és konstrukciós szabályainak megfelelően működik, miután a dolgok
kezdetén működésbe helyezték. E jelentésréteghez tartozik az óra-metafora, a világ képzelt
újrateremtésének hipotézise Descartes-nál, a Leviatán bevezetésének imént idézett részlete stb.
     Ám a mechanizmus értelmezhető a tudós által érzett késztetésként is, hogy valamilyen konkrét
képet rajzoljon meg a mindennapi tapasztalatok mögött rejtőző, az érzékszervek számára közvetlenül
nem hozzáférhető, most felfedezett valóságról.

      A mechanikai gondolkodásmód felé mutat a feltárt struktúrák transzparenciájára való törekvés
is, például Descartes Szabályok az értelem vezetésére című írásának megismerésről adott tanítása
szerint, amely nagy súlyt helyez az érzéki észleleteket megjelenítő agyi alakzatok transzparenciájára.

     A „mechanikus” jelentheti még a „lelkes”, az „eleven” ellentétét, a működés tiszta
automatizmusát is, értve ezen azt, hogy a dolog „önjáró”: emberi – esetleg isteni – beavatkozás
nélkül is működik.

     De valamennyi jelentésréteg közül a legfontosabb mégiscsak az, amely a mechanikát az anyagi
részecskék mozgásának elméleteként láttatja, amely a matematika nyelvét és fogalmait alkalmazza.
Valamely jelenség magyarázata akkor mechanikai, ha a mechanikára támaszkodik, azaz ha a
makroszkopikus eseményeket a mikroszkopikus mozgások törvényszerűségeinek segítségével
magyarázza, amelyeket pedig másfelől a matematikai formulák nyelvén ad meg. Hozzátehetjük
mindehhez még a világegyetem átfogó és bizonyos megismerésének lehetőségéről való
meggyőződést is, amely szintén értelmezhető a filozófia mechanizálódásának következményeként.
Hiszen ha valaki úgy véli, hogy csupán néhány általános törvényre van szükség a világegyetem
valamennyi mozgásának magyarázatához, akkor könnyen eljuthat a következtetéshez, hogy mindaz,
ami egyáltalán végbemegy a világegyetemben, e mechanikai modellnek megfelelően magyarázható,
sőt magyarázandó, vagyis azon a módon, amely végső soron feltétlenül bizonyos ismerethez vezet.

5.12.2. Galileo Galilei (1564–1642)
Pisa, Padova, Firenze Galilei pályájának fő állomáshelyei. Első nevezetes tudományos tettét, a
teleszkóp összeállítását Hollandiából kapott hírek hatására vitte véghez. 1610-ben jelent meg az
általa végzett megfigyelésekről szóló Sidereus Nuntius (Csillagok követe) című könyv, amelyben a
Holdat, a Vénuszt, a Jupitert és a Napot írta le olyan új módon, amely nem volt összeegyeztethető a
Hold alatti–Hold fölötti szférák megkülönböztetésével, ellenben alátámasztotta a heliocentrikus
elméletet. Ettől kezdve voltak konfliktusai a katolikus egyházzal, mert nem hipotetikusan akarta
értelmezni megfigyeléseit és heliocentrikus keretelméletüket. 1626-ban jelent meg az Il
saggiatore (Aranymérleg) című írás, amelyben Galilei platonizmusának bizonyságaként arról
olvasunk, hogy a matematika nem csupán esetleges módszertani segédeszköze a
természettudományoknak: a valóság lényegi struktúrái matematikai viszonyok, a matematikai
természettudomány tételei pedig ezeket a struktúrákat adják vissza. A természet olyan könyv, mely a
matematika nyelvén íródott, matematikai ismeretek nélkül nem olvasható. A matematikai
természettudomány tételei viszont objektíve érvényesek, nem pusztán hipotetikusak. 1632-ben
jelent meg a Párbeszédek a két legnagyobb világrendszerről […] című mű, melynek dialógusai a nap
középpontú rendszer igazolását kísérlik meg. Ennek hatására a pápai hatalom érvényt próbált
szerezni egy már 1616-ban kiadott, de addig csak félig-meddig betartatott határozatnak, mely elítélte
a nap középpontú rendszert. Galileit rövid időre letartóztatták, s visszakozásra kényszerítették. Ettől
kezdve a mechanika körébe tartozó problémák megoldására fordította idejét, és a Matematikai
érvelések […] című írásban egyebek mellett – egyfajta atomisztikus anyagelmélet kontextusában –
levezeti a szabadesés négyzetes törvényét is. A tehetetlenség elve is többféleképp alkalmazást nyer
műveiben, anélkül, hogy világosan megfogalmazta volna.

     1638-ban vagyunk, már Gassendi is komolyan igyekszik összebékíteni Epikurosz atomista
elgondolásait a keresztény tanokkal. Jellemző a korabeli viszonyokra, ahogyan a Matematikai
érvelések első napjának párbeszédében egyszerre csak a következő közjátékkal találkozunk: „Salviati:
[…] ha a lehető legfinomabb, végső felbontást tekintjük, amely során eljutunk az anyag
megszámlálhatatlan, végtelen sok elemi összetevőjéhez, elképzelhető, hogy ezek az összetevők
hatalmas térrészt töltenek ki, úgy hogy csupán végtelen kicsiny üres terek vannak közöttük, végesek
nincsenek; […] Simplicio: Ha jól értem, a vákuumok szerepével kapcsolatban Ön egy bizonyos antik
filozófus gondolatmenetét követi [ti. a Lucretius révén ismert Epikuroszét]. Salviati: De Ön nem tette
hozzá, hogy »azét, aki tagadta az isteni gondviselést« […] Simplicio: […] tudom, mennyire idegenek
Uraságod mérsékletes és pallérozott szellemétől, amely vallásos, feddhetetlen, egyszersmind szent és
katolikus is” (Galilei 1986: 38).

      Filozófiailag kiemelkedő jelentőségű Galileinél annak a módszertani fogásnak újrafogalmazása,
amelyet Zabarellánál mint regresszusmódszert ismertünk meg. Galilei analízisről beszél, melynek két
aspektusa van, a rezolutív és a kompozitív. A rezolutív aspektus annak a kiindulópontul választott
kijelentésnek széttagolását jelenti, amely leírja az explanandumot, a magyarázandó tényt. Ezáltal a
kijelentést alkotó terminusokat egyszerűbb fogalmakra vezetjük vissza, és törvénykijelentéseket
fogalmazunk meg, melyeknek alapján az explanandumhoz kapcsolódó, tapasztalati úton
ellenőrizhető következtetéseket vonunk le. Ez utóbbi fázist nevezi Galilei kompozitívnak; a
szabadesés, valamint az árapály váltakozásának magyarázata alkotja e módszer két fontos példáját.
Az árapály jelensége azért volt különösen fontos, mert úgy vélte, az égitestek látszólagos mozgása
ptolemaioszi alapon is értelmezhető, de az árapály váltakozása csak heliocentrikus alapon
magyarázható kielégítően. Ráadásul azon az állásponton volt, hogy a metodo compositivo révén
ellenőrzött törvénykijelentések nemcsak elégséges, hanem szükséges feltételei is a magyarázandó
jelenségnek, kivált, ha matematikai formába öntjük a magyarázatot. Tudományos elméleteinknek s a
valóságnak ilyetén szükségszerű megfelelése azonban semmiképp sem magától értetődő, olyannyira
nem, hogy az újkori racionalista metafizika egyik fő célkitűzése épp ennek igazolása lett, a későbbi
tudományfilozófusok pedig számos alternatív értelmezést dolgoztak ki.

5.12.3. Isaac Newton (1643–1727)
Newton munkássága a legjobb példa a 17. századi, igen tág filozófiafogalom illusztrálására. Egyik fő
műve, a „klasszikus” fizika alapvetése, a Philosophiae naturalis principia mathematica (A
természetfilozófia matematikai alapelvei, 1687) címet viseli. Newton másik alapvető műve az 1704-
ben megjelent, de már sokkal korábban elkészült Optics (Optika).

      A cambridge-i Trinity College-ban tanult, s 1688-ig, amikor is egy évig parlamenti képviselő volt,
csak a pestis veszélye elől menekülve hagyta el Cambridge-t 1665–66-ban. Ezt az esztendőt annus
mirabilisnak nevezte később, mert ekkor talált rá tudományos alapgondolataira. Már 1669-ben
matematikaprofesszor volt, annak az Henry More-nak a tanszékét örökölte meg, akinek platonizmusa
filozófiai előfeltevésein is nyomot hagyott. 1703-ban a Royal Society elnökévé választották; 1705-ben
pedig nemesi rangra emelték. Több elsőség-vitába is belekeveredett, melyek közül a legismertebb a
Leibnizcel folytatott vita arról, ki fejlesztette ki elsőként az infinitezimális kalkulust. Ma úgy tűnik,
Newton volt az első, de Leibniz tőle függetlenül s ráadásul olyan szimbólumrendszert alkalmazva
jutott ugyanarra a gondolatra, amely könnyebben alkalmazható volt, s így jobban el is terjedt. Leibniz
másfelől előbb publikálta eredményeit, mint Newton, de az is nyilvánvaló, hogy azok a matematikus
elődök, akiknek munkáira támaszkodtak, nagyjából közösek voltak.

     A newtoni természetfilozófia hátterében meghúzódó metafizikai előfeltevés az Istentől
teremtett s általa folyamatosan irányított világrend léte. A természet egyes törvényeit ez átfogó rend
megnyilvánulásainak tekinti, mint ahogyan megfordítva, a törvények létéből az isteni irányításra
következtet. De ez az elgondolás nem áll magának a tudományos munkának a középpontjában. Az
alapréteg, épp ellenkezőleg, azzal az ismert jelmondattal ragadható meg, mely szerint hypotheses
non fingo, azaz: nem alkotok hipotéziseket! A Matematikai alapelvek harmadik könyvének elején
összefoglalja a filozofálás szabályait, melyek közül a negyedik szabály pontosan erre vonatkozik: „A
kísérleti fizikában a jelenségekből indukcióval nyert tételeket – ha nincsenek ellentétes előfeltevések
– vagy pontosan, vagy megközelítően igaznak kell tartani, egészen addig, amíg nem lépnek fel más
jelenségek, amelyek vagy pontosabbá teszik őket, vagy kivételeket kapcsolnak hozzájuk.” Ez azt
jelenti, hogy nem szabad olyan elméletekből kiindulni, melyeket nem indukcióval nyertünk a
jelenségekből.

     Newton ugyanakkor nem tartja magát szigorúan e szabályhoz – valószínűleg nem is volna
lehetséges. Már csak azért sem, mert már az alapvető mozgástörvények előfeltételezik az abszolút
tér s az abszolút idő fogalmát, melyek semmiképp sem tekinthetők jelenségekből indukció útján
nyert empirikus fogalmaknak. Ezt tette explicitté Kant, amikor a newtoni mechanika térre és időre
vonatkozó előfeltevéseit a priorinak tekintette. Newton ráadásul még tovább is megy. Richard
Bentley-hez írott 1692. december 10-i levelét azzal kezdi, hogy „szemeim oly elvekre függesztettem,
melyek a gondolkodó embert egy Isteni Lényben való hitre indíthatják […]” (Antológia, 253). Ezek az
„elvek” tehát, melyek egyfelől az empirikus fogalmak és törvények a priori vonatkoztatási kereteiként
tudományelméleti szerepet játszanak, egyszersmind arra is szolgálnak, hogy a természetes okok
működésétől elvezessenek a bölcs isteni akarat megnyilvánulásaihoz. A Matematikai alapelvek IV.
könyvében Newton a teret és időt Isten „sensoriumainak”, érzékelő berendezésének nevezi, mellyel a
kortárs platonikusok gondolatát veszi át Isten mindenütt jelenvalóságáról. A természeti jelenségek
közül pedig előszeretettel hivatkozik az üstökösökre, melyek mozgása, nézete szerint, nem
magyarázható ugyanolyan típusú, természeti okokra hivatkozva, mint a bolygókéi, vagyis a teremtés
rendjét állandóan figyelő s időnként bele is avatkozó isteni alkotót feltételez.

      Az üstökösök eltérő mozgása, kiváló alkalmat szolgáltat Newtonnak a bolygók keletkezésére
kidolgozott descartes-i örvényelmélet elvetésére. Tehát egyfelől elvetendő az az általános filozófiai
elgondolás, mely szerint a természet egészének létrejötte és működése megmagyarázható a puszta
természeti törvények hatásaként, másfelől Descartes-nak ezen az alaphipotézisen belül tett javaslata
a világegyetem létrejöttének magyarázatára tévesnek bizonyul. Newton saját magyarázata az éter
feltételezésén alapul, ami rendszerében oly módon funkcionál, mint az életszellemek Descartes-nál,
persze azzal az alapvető különbséggel, hogy nem csupán az emberen belül, hanem a világegyetem
terében is jelen van. Ez adhatna mechanikai magyarázatot arra a furcsaságra is, hogy egy – sőt a –
mechanikai elméleten belül nagy szerepet játszik a nehézkedés, egy olyan rejtett erő, mely közvetlen
érintkezés nélkül, a távolba hat. E feltételezése szolgáltatott leginkább alapot a rendszere ellen
irányuló folyamatos támadásokra: a távolhatást ellenfelei egyfajta „mágikus” elemként kezelték. Ám
ha a világ éterrel telített, akkor biztosított az érintkezés folyamatossága. Newton azonban többnyire
tartózkodott attól – legalábbis a nyilvánosságnak szánt írásaiban –, hogy magába a tudományos
elméletbe belekeverjen olyan, bizonytalan elgondolásokat, melyek nem nagyon vezethetők vissza
megfigyelt jelenségekre. Nem foglalt határozottan állást a gravitáció vagy a fény természete kapcsán,
számára a törvényszerű hatások artikulálása volt döntő.

5.13.1. Hugo Grotius (Hugo, Huig de Groot, 1583–1645)
Burgundiai nemes családból származott, apja Lipsius-tanítvány, jogász, polgármester volt.
Csodagyerekként tizenegy évesen egyetemre járt Leidenben, teológiával, filológiával, joggal
foglalkozott. 1598-ban Orléans-ban doktori fokozatot szerzett. 1599-től ügyvéd, de közben fordítja,
illetve kiadja Martianus Capella, Aratus, Lucanus, Sztobaiosz, Euripidész műveit, de saját latin
költeményeket, tragédiákat is írt. Történészként is igen jelentős: 1609-ben Hollandia hivatalos
történetírójává nevezik ki (Annales et historiae de rebus belgicis). Arminiánus – vagyis a
kálvinizmuson belül az individuum s az akaratszabadság jelentősége mellett kiálló – teológusként a
keresztény egyházak egységéért szállt síkra. Ennek jegyében nemcsak önálló műveket írt (De veritate
religionis christianae, 1627), hanem tudós kommentárköteteket is megjelentetett mind az Ó-, mind
az Újszövetséghez, mellyel a történeti bibliaértelmezés kialakulását nagyban elősegítette.

      1604-ben írta első jogi írását, melynek csak egy része jelent meg Mare liberum (A szabad tenger,
1609) címmel. Pályája folyamatosan emelkedik 1618-ig, amikor letartóztatják és életfogytiglani
fogságra ítélik hazaárulásért. Loevestein várából azonban 1622-ben egy könyvesládában
kicsempészik. Franciaországba menekül, itt írja meg (1623–1625) az újkori természetjog-elméletek
alapművét A háború és béke jogárólt. Valamelyest kapcsolódik Mersenne köréhez is, de elmegy, hogy
1635-ben Svédország párizsi követeként térjen vissza. 1645-ben visszahívják, felkeresi Krisztina
királynőt, de hiába, a visszaúton ráadásul hajótörést szenved, megfázik és Rostockban meghal.

      A filozófiában leginkább A háború és béke jogáról „Bevezetésének” nevezetes fejtegetéseit
szokás idézni, amely Grotius sokirányú érdeklődésének kiegyensúlyozott foglalata. Történészként
felidézi és hivatkozik azokra az elődökre, akik a népek közti jog történetében szerepet játszottak,
klasszikus filológusként s hermeneutaként gyakran idéz és értelmez antik műveket, teológusként a
szabad akaratot is bevonja fejtegetéseibe; meghatározza az Ó- és Újszövetség viszonyát egymáshoz s
szerepüket a jog elméletében és gyakorlatában. Karneadészt választja az általa támadott álláspont
szószólójául, amely abban a tézisben foglalható össze, hogy „vagy nincs igazságosság, vagy ha van is,
a legnagyobb ostobaság, mert ha valaki mások érdekeire van tekintettel, önmagának árt” ( Grotius
1999: 10). Ezzel szemben Grotius árnyalt álláspontot fejt ki, melynek alapja az az antropológiai tézis,
mely szerint az ember fajspecifikus jegye, hogy nemcsak általában másokkal együtt élni törekszik,
hanem kifejezetten „nyugodt és értelmének megfelelő módon rendezett együttélésben”. Ebből pedig
eleve az következik, hogy nem felel meg a valóságnak, miszerint a természet az embert alapvetően és
elsősorban önnön individuális hasznának keresésére ösztönzi, s ezt teszi cselekvése mércéjéül.
Valójában a közösség érdekének biztosítására való törekvés alkotja a tulajdonképpeni jog forrását,
melynek fő elemei az idegen vagyontárgyak tisztelete és az ígéretek teljesítésének kötelessége,
lényege pedig, „hogy meghagyjuk másnak azt, ami az övé, és a vele szemben fennálló
kötelezettségeinket teljesítsük” (11). Ebből fakad a természeti jog tágabb fogalma, amely az ember
eszes természetének sajátságára épül: a szenvedélyek pillanatnyi vonzásával szemben az értelem
által helyesnek belátott utat követni, megfelel az emberi természet jogának, csakúgy, mint az a
törekvés, hogy a bölcsebbet, a rokont, a szegényebbet előnyben részesítsük a kevésbé bölccsel, az
idegennel, a gazdagabbal szemben (Leibniz korai természetjogi írásaiban épp azt mutatja ki, hogy
vezet zsákutcába ez az érvelés).

      A természeti jog e két forrására és elemére vonatkozik az a legtöbbet idézett passzus, amely
kétségkívül abban is szerepet játszott, hogy a mű már 1626-ban pápai indexre került. „Amit eddig
elmondtunk, az helytálló volna akkor is, ha feltennők – márpedig ezt a legnagyobb bűn elkövetése
nélkül még feltételezni sem lehet –, hogy Isten nem létezik, vagy nem törődik az emberek dolgaival.”
Ez a megfogalmazás a maga kontextusában méltó párja és kiegészítése lehetett volna Descartes 15
esztendővel későbbi Elmélkedéseinek, amelynek célja épp a megismerésnek az emberi természetben
benne rejlő első alapjainak feltárása, s ahol az első elmélkedés egy pontján Descartes – szintén
feltéve, de meg nem engedve – felteszi, hogy Isten nem létezik.

     Ami Grotiust magát illeti, ő a „Bevezető” további részeiben világossá teszi, hogy az emberi
természet nem független a gondviselő Istentől. Egyrészt az emberi természetet Isten akarta
olyannak, hogy következzenek belőle a természeti jog elemei, másrészt Isten szabad akaratában
Grotius a jognak egy másik forrását pillantja meg, amelynek értelmünk szerint alá kell vetnünk
magunkat. Az Ószövetségben sok minden Isten szabad akaratából fakad, így – noha alá kell vetnünk
magunkat – nem mondhatjuk, hogy az Ószövetség maga a természetjog kifejtése. Az Újszövetség
szintén nem a természetjog maga, mert „nagyobb fokú erkölcsi tökéletességet ír elő számunkra, mint
amilyet a természetjog önmagában megkövetel” (24).

      Mivel a természetjogból fakad a szerződések megtartásának kötelezettsége, ezért az államok
belső jogát is a természeti jogból eredőnek kell tekinteni, hiszen csatlakozni egy közösséghez legalább
hallgatólagosan előfeltételezi azt az ígéretet, hogy követjük az ott érvényes határozatokat. E
határozatok követésének kötelezettsége tehát megegyezésből fakad, s mivel ténylegesen fennáll az a
helyzet, hogy egymagunkban gyengék vagyunk, ezért a természeti joghoz hozzájárul a hasznosság,
noha nem alkotja lényegét: ténylegesen a társas életből fakadó haszon ösztönöz bennünket az annak
megfelelő életvitelre, ami lényegileg természetünkben alapozódik meg.

      Megegyezésen alapulnak a nemzetközi jognak nevezett, „valamennyi vagy sok állam között”
létrejött jogszabályok. Grotius racionalizmusa a legtisztább formában nyilvánul meg, mikor
megokolja, miért nincs igaza Karneadésznak még az államok közti – általa persze, mint Grotius
mondja, elhanyagolt – jogra vonatkozóan sem, amikor a jogot a hasznossághoz köti. A jog követését
ugyanis általánosságban véve a magatartásunkat irányító észelvek követésével állítja párhuzamba, s
így kimondhatja, hogy amiként helyénvaló a szenvedélyek pillanatról pillanatra változó befolyása
helyett az ész hosszú távra cselekvésstabilizáló útmutatását követni, úgy helyénvaló az egyes államok
számára is, ha a nemzetközi jog szabályait követik – bárha azok nem közvetlenül folynak a természeti
jogból –, s ezzel közvetlen hasznukat esetleg nem is érik el. Ennyiben Grotius fontos előkészítője a
későbbi racionalista jogi gondolkodásnak, amely Pufendorf és Christian Thomasius, Leibniz és Wolff
munkáiban épült ki, miként a vallások egységesítésén való munkálkodása is folytatókra lelt e
gondolkodók munkáiban.

5.13.2. Samuel Pufendorf (1632–1694)
A lutheránus háttérből származó Pufendorf egyfelől éppen úgy elveti a hagyományos, az isteni
kegyelemben megalapozódó államelméleteket, mint Grotius és Hobbes, a két kálvinista gondolkodó,
másfelől azonban egyikük javaslatát sem fogadja el teljesen, hanem – az individualista kiindulópontot
Hobbestól, a természeti társiasság eszméjét Grotiustól átvéve – sajátos új természetjogi elméletet
dolgoz ki.

      Első természetjogi írását koppenhágai házitanítóskodása idején írta (Elementorum
Jurisprudentiae Universalis libri; Az egyetemes jogbölcselet elemei, 1660), ebben elsősorban
definíciók révén épít ki egy természetjogi fogalomhálót, melynek középpontjában a szabad akaratra
épülő, emberi morális cselekedet áll összetevőivel és kísérő körülményeivel együtt. E könyv alapján
kapja meg a heidelbergi egyetem természetjogi tanszékét, ahonnan azonban sikerei dacára,
nagyrészt a modern természetjog és a hagyományhű arisztotelizmus ellentéte okán távoznia kellett.
XI. Károly svéd király meghívására a lundi akadémiára megy, ahol etikát, politikát és természetjogot
tanít. Ebben az időben jelenik meg természetjogi fő műve, a De jure naturae et gentium (A természeti
s a nemzetközi jog, 1672), valamint ennek tömör összefoglalása, a De officio hominis et civis (Az
ember s az állampolgár kötelessége, 1673). 1677-től kezdve fejedelmi udvarokban működik
történészként: 1688-ig a svéd királynál, azután pedig a brandenburgi választófejedelem mellett.

     A természetjog kiindulópontja Pufendorfnál a természet kettéosztása a fizikai világra (entia
physica), amelyben az anyagi és oksági törvények uralkodnak, valamint a morál világára (entia
moralia), amelyben a szabad akarattal és a természeti jogot belátó ésszel rendelkező teremtmény
értékeket rendel a fizikai természet dolgaihoz (impositio). A normák világa tehát önállósul a fizikai
kauzalitás világához képest, ám sajátos törvényeit more geometrico kell kifejteni. Az ésszel s akarattal
rendelkező individuum válik a morális világ alapelemévé, a társadalom kialakulása is az ő szabad
döntésére vezetendő vissza a természeti állapot fikcióján keresztül. Az ember így értelmezett
méltóságából elidegeníthetetlen jogok fakadnak, mint például az a természetes szabadság, amely
lehetetlenné tesz bárminemű igazolást a természetes rabszolgaság hívei számára, vagy a képességek
fejlesztésének szabadsága, a személy sérthetetlensége, amelyhez a tulajdon is hozzátartozik, s nem
utolsósorban a törvény előtti egyenlőség.

      Pufendorfnál a sociabilitas az imbecillitasból, a társadalmi közösségbe kényszerítő gyengeségből
következik, szorosabban, mint Grotiusnál, s ebből fakad az a nagy jelentőségű elv is, mely szerint a
természeti jogok annyiban illetik meg az egyes individuumokat, amennyiben teljesítik társadalmi
tagságukból fakadó kötelezettségeiket. Hobbestól, s később Thomasiustól és Wolfftól eltérően
Pufendorf nem az individuum jogaira, hanem a kötelességekre helyezi a hangsúlyt: az ő
természetjogelmélete alapvetően a kötelességekről szól. Az alaptörvény a szocialitásra való
kölcsönös kötelezettség, nem pedig az a jog, hogy senkinek ne legyünk alávetve; s hasonlóan, a
tulajdonhoz való jog a más tulajdonának elismerésén és a szegények megsegítésén alapul. A
természeti jogok tehát mintegy csupán diszpozíciók, melyek igazán a társadalmi állapotban
bontakozhatnak ki, azáltal, hogy az individuum egyre sokrétűbben tagozódik bele a kötelességek
rendszerébe. A társadalmi szerződések tehát csakis szabad beleegyezés révén jöhetnek létre, ám
mivel a közösség és a béke csak szerződések révén őrizhető meg, ezért
szerződéseknek kell köttetniük. A relatív, „hipotetikus” előírások – tulajdonszerzés, öröklés stb. –
ezeknek az abszolút előírásoknak alapján bontakozhatnak ki. Ráadásul a szabad akaraton alapuló
szerződések nem mondhatók fel puszta önkény alapján, míg másfelől a társadalomban élés
kötelessége ellen ható szerződések eleve érvénytelenek. A polgárok csak végszükség esetén
mondhatják fel az uralkodóval kötött szerződést, míg másfelől az uralkodó kötelessége, hogy
elősegítse az állam céljának megvalósulását.

      A természeti állapot Pufendorfnál döntő vonásokban különbözik a Hobbesétól. Az
összehangoltság hiányában ugyan nyomorúságos, és benne az élet bizonytalan, de elvileg nem
lehetetlen, hogy az emberek békében éljenek egymással pusztán a társulásra való természetes
kötelezettség alapján, uralkodó nélkül is. Viszont az állam, mint az emberi társulás legmagasabb foka,
csakis szerződések alapján jöhet létre, nem keletkezhet alacsonyabb közösségformák szerves
fejlődése révén. Szerződésekről beszélünk, mert Pufendorf szerint a társadalom létrejöttéhez és az
uralkodónak való alárendelődéshez nem elegendő egy szerződés, mint Hobbesnál. Pufendorf szerint
a természeti jogok csak akkor illethetik meg igazán az individuumokat, ha az állam megalakításán túl
ahhoz is joguk van, hogy az államformáról döntsenek. Az individuumok csak ezen a módon léphetnek
igazi jogalanyokként kapcsolatba a főhatalommal: csak azokat a jogokat ruházzák át rá, melyek az
állam céljainak megvalósításához elengedhetetlenek. Így konstituálódik voltaképp az imént már
említett kettős függőségi viszony: a polgárok engedelmességre kötelezik magukat, az uralkodó pedig
kötelezve van a közjó s a biztonság elősegítésére – bármilyen nehezen tudhatja is egy polgár szaván
fogni a szuverént. Ennek a konstrukciónak inkább az a jelentősége, hogy lehetővé teszi, hogy a
főhatalom mellett olyan jogi intézmények is létrejöjjenek, amelyek többé-kevésbé korlátozzák a
szuverént tevékenységének egyes területein. Pufendorf a III. Frigyesről szóló történeti művében
kifejezetten helyesnek ítélte az angol „dicsőséges forradalmat”. Talán ennek a kitételnek is
köszönhető, hogy Locke oly nagy tisztelettel hivatkozott rá.

5.14. Mágia, természetfilozófia, teozófia, misztika
Ahogyan a reneszánsz idején a természettudományok rohamos fejlődése nem oltotta ki az
emberekből a valóság mágikusként, okkultként érzékelt aspektusai iránti érdeklődést, sőt
vonzódást, úgy még a 17. században is vannak folytatói a (neo-) platonizáló, hermetizáló
világmagyarázatoknak s a misztikus gondolkodásnak.

5.14.1. Robert Fludd (1574–1637)
Kifejezetten a reneszánszról szóló rész zárófejezetéhez, a rózsakeresztes mozgalom kialakulásához
kapcsolható Fludd bemutatása, hiszen első művei annak a törekvésnek a jegyében íródtak, hogy
kapcsolatba kerüljön e titkos társasággal – így például a Tractatus Apologeticus Integritatem
Societatis De Rosea Cruce defendens (Apologetikus értekezés a rózsakeresztes társaság ügyének
védelmében) 1617-ből. Fludd a természetfilozófusokhoz hasonlóan orvos és vegyész, sőt ő az első,
aki diplomát kap Oxfordban kémiai orvoslásból – ezzel is illusztrálván, milyen elmosódott volt ekkor a
határ a mai értelemben vett „tudomány” és a mágia, az alkímia s társaik közt. Fludd barátai közé
tartozik Harvey is, aki a vérkeringés felfedezőjének számít. Műveihez kapcsolódóan vitákat folytatott
a kor jelentős gondolkodóival, Keplerrel, Mersenne-nel és Gassendivel.

      A Tractatus theologo-philosophicus 1617-ből a keresztény alaptanításokat a hermetikus-
újplatonikus hagyomány alapján igyekszik értelmezni. Az 1617–21 közt íródott,
monumentális Utriusque Cosmi Maioris scilicet et Minoris Metaphysica, Physica atque Technica
Historia […] (Mindkét kozmosz – a nagyobb s a kisebb – metafizikai, fizikai és technikai leírása)
filozófiaibb tematikájú mű. Az első rész a metafizika bemutatása diagramok formájában, a második az
alkalmazott matematika ágaival foglalkozik – Fludd legalább annyira támogatta a matematika
alkalmazását a természet vizsgálatában, mint Galilei –, a harmadik a szellem, a test, a lélek, az
érzékelés és a nemzés kérdéseit tárgyalja, a negyedik próféciákról, álomfejtésről, fiziognómiáról,
tenyérjóslásról szól, míg az ötödiket Fludd az ősképek elméletének, az egészség és betegség okainak
teozófikus és kabbalista értelmezésének szenteli. Utolsó írása, a Philosophia Moysiaca, In qua
Sapientia et scientia creationis & creaturarum Sacra vereque Christiana […] explicatur (Mózesi
filozófia, melyben magyarázatot nyer a szent bölcsesség és a teremtés és teremtmények tudománya,
1638), annyiban letisztult koncepciót megfogalmazó mű, hogy a világot a Biblia és a kísérletek
alapján, az egyetemes vonzás és taszítás által irányított rendszerként mutatja be. Fluddnak 1660-tól
kezdve egészen a 20. századig különösen a német nyelvterületen volt nagy hatása.

        5.14.2. Sir Kenelm Digby (1603–1665)
Digby több kategóriába is besorolható, nemcsak alkimista volt, hanem katolikus, arisztoteliánus és
mechanikai filozófus is, s ezek kombinációja – hozzávéve még a néhány évi földközi-tengeri
kalózkodást – még 17. századi mércével mérve is egyedinek mondható. Egy időben Gassendi és
Descartes mellett az atomisztikus gondolkodás fő képviselőjének tartották, találkozott is velük,
miután több évtizeden keresztül élt Párizsban; kapcsolatban állt Mersenne körével és az angol
emigrációval, így például Hobbesszal és Thomas White-tal, aki a Hobbes által extenzíve bírált De
mundót írta. Két fontos műve közül az egyik az angolul és latinul egyaránt megjelentetett Two
Treatises, In the one of which, the nature of bodies; in the other, the Nature of mans soule, is looked
into; in way of discovery, of the immortality of reasonable soules (Két értekezés, melyek elsejében a
testek természetébe, a másikában az emberi lélek természetébe nyerünk betekintést; ezen az úton
feltárjuk az eszes lelkek halhatatlanságát, 1644). Az első értekezés, amely az első mechanikai filozófiai
értekezés angol nyelven, a testek, a halandóság világát írja le. Mivel Digby szerint okkult minőségek
nem tulajdoníthatók a testek tevékenységének, ezért ezeket egy sajátos, mechanikai-arisztoteliánus
fogalmi keretben írja le, melynek fő pillérei a szubsztancia és a mennyiség fogalma.
5.14.2. Sir Kenelm Digby (1603–1665)

5.14.3. Pierre Poiret (1646–1719)
Misztikus beállítottságú gondolkodó, miközben még sincs igazi misztikus élménye, ezért minden
módon elősegíti a misztikus gondolkodók műveinek terjedését – ez Poiret paradoxona. Baselben és
Heidelbergben tanult protestáns teológiát, majd Descartes-ot olvasván karteziánussá vált, s megírta
a Cogitationes Rationales de Deo, Anima et Malo (Ésszerű gondolatok Istenről, a lélekről és a rosszról,
1677, 1685, végül 1715) című művét. Ezt követően megismerkedik a pietistákkal és Antoinette
Bourignonnal, azzal a misztikus szerzővel, akihez megtér, akit haláláig támogat s akinek műveit halála
után kiadja, hasonlóan sok más misztikus szerző műveihez. A filozófiában éles hangú vitákba
bocsátkozik, mások mellett Descartes, Spinoza, Malebranche és Locke műveivel. Minden Spinozának
kijáró ellenszenve dacára húsz évet töltött el Rijnsburgban, ahol Spinoza is élete jelentős részét
töltötte.

      Poiret karteziánus korszakában is inkább fogalomhálóját és módszerét illetően volt Descartes
követője, semmint Descartes-nak a filozófiát a teológiától elszigetelő habitusát tekintve. Különösen
világosan nyilvánul ez meg a rossz analízisében: a Cogitationes Rationales szerint a rossz azáltal jön a
világba, hogy a lélek, ahelyett, hogy semminek tekintené magát, kitépi magát az Istenhez fűző
feltétlen függőségből. A mű második és harmadik kiadása Bourignon hatását tükröző
kiegészítésekben fejti ki az eredeti elgondolások kritikáját, melynek fő pontjai a romlott emberi
értelemmel szembeni bizalmatlanság, a bizonyosság, hogy a lélek közvetlen megvilágosodásban
részesülhet, s a feltétlen emberi szabadság elismerése. A rossz megvilágítása nyomán kétségtelen,
hogy Poiret szerint a leglényegesebb feladat visszaállítani a lélek helyes viszonyát Istenhez, mert ez a
teremtés célja, s a lélek is csak ebben nyugszik meg.

      Ennek az alapgondolatnak kritikai átfordítása Descartes-tal szemben, hogy túlzottan az ember
aktivitására helyezte a hangsúlyt, s elhanyagolta a passzív képességeket. Spinoza cáfolata is jelentős
helyet foglal el az új kiadások kommentárjaiban. Fő ellenvetése, hogy Spinoza megszünteti a teremtő
s teremtménye közti különbséget, s egyáltalán, félreismeri a célelvűséget, amikor a létezők
determinált láncolatáról beszél. Tagadja Isten legfontosabb attribútumait, s az embert is megfosztja
szabadságától. A matematikai bizonyításmenet vonzóvá teszi a gondolatmenetet az óvatlanok
számára, s Poiret őket akarja megvédeni. Bayle-nek is szemére veti, hogy csak szavakban ítéli el
ateistaként Spinozát.

      Malebranche-t természetesen enyhébben ítéli meg, ővele szemben a fő vád, hogy az emberi
értelmet az istenivel teszi egyenrangúvá, mikor azt állítja, hogy eszünkben találjuk fel Isten
világosságát. Ugyanakkor azt is nehezményezi, hogy Malebranche megszüntette a másodlagos okok
szerepét. Locke-nak a velünk született ideák tanának elvetését veti szemére, mert szerinte ezek az
ideák éppenséggel az Istentől bennünk hátrahagyott nyomokat alkotják.

      Poiret saját írásain kívül egész sor misztikus íróval ismertette meg olvasóit: nemcsak Bourignon
írásait jelentette meg, hanem a Theologia Deutschot franciául, Thomas Kempis Imitatio Christijét, de
még a Róma által elítélt Fénelon, valamint Madame Guyon (1648–1717) műveit is.

Tanítványi körének különös érdekessége, hogy első követői magyar diákok voltak: Apáti Miklós
(1662–1724), kinek Vita triumphansa (Győzedelemes élet, 1688) tanúskodik hatásáról, Köleséri
Sámuel (1663–1732), aki leideni tanulmányai végeztével az ateisták ellen, illetve a világ rendszeréről
folytatott disputát (1680–81) karteziánus elnökök irányítása alatt (B. de Volder, J. Voet), s aki végül
Nagyszebenben polihisztorként orvoslással és bányászattal foglalkozott, s párját ritkító, négyezer
kötetes könyvtárat mondhatott magáénak. Ő volt a Royal Society első magyar tagja.

5.14.4. François de Salignac de la Mothe-Fénelon (1651–1715)
Fénelon egyházi pályája attól kezdve nem ívelt feljebb, hogy Mademe Guyon misztikus körével
kapcsolatba kerülvén a tiszta, teljesen érdekmentes szeretetről olyan nézeteket fejtett ki Explication
des Maximes des Saints sur la vie intérieure (A szentek maximáinak magyarázata a belső életre
vonatkozóan, 1697) című művében, melyeket Bossuet, XIV. Lajos és Róma is elítélt. Filozófiailag
közvetlen jelentősége elsősorban a Malebranche elleni polémiájának, valamint az istenbizonyításról
szóló gondolatainak van. A Réfutation du système du P. Malebranche sur la nature et la
grâce (Malebranche rendszerének cáfolata a természetre és a kegyelemre vonatkozóan) című, 1687–
88-ban írt, ám először 1820-ban megjelent mű Malebranche Traité de la nature et de la grâce című
írásával foglalkozik. Fénelon helyteleníti a lehetőség malebranche-i fogalmát, amely annyiban
függetlenedik Isten saját, akarati döntésétől, hogy a sérthetetlen, örök Rendben nyeri alapzatát. Ezzel
Fénelon szerint megszüntetnénk Isten szabadságát, s a világot is szükségszerű, végtelen és örök
létezővé tennénk. Fénelon saját elgondolása szerint Isten választási palettája végtelen volt,
lehetősége volt olyan világot létrehozni, amely jobb a mostaninál, de olyat is, amelyik rosszabb. Ha
nem így gondolkodunk, akkor végső soron a spinozizmusnál lyukadunk ki, a Bibliát pedig csupán
retorikai fogásnak tekintjük. A spinozizmust Fénelon még a Traité de l’existence et des attributs de
Dieu (Értekezés Isten létezéséről s attribútumairól) című, 1713-ban megjelent írásában is cáfolja,
miközben karteziánus módon arra helyezi a hangsúlyt, hogy a kételkedés révén bizonyítást nyer a
kételkedőnek a létezése, s egy második lépésben a végtelen hatalmú szellemé is. Descartes és
Malebranche mellett Augustinus a fő filozófiai autoritás a számára, Spinoza ellenben az a szerző, aki
az „Isten szeretete” kifejezést a filozófiába helyezi át, s ezáltal úgy tünteti fel, mintha lehetséges
volna a tisztán természetes istenszeretet. Fénelon szerint nem lehetséges tiszta szeretet, amely nem
az imádság révén, a filozófia elől elzáruló tartományban jön létre. Fénelon némely elgondolása
Rousseau Emiljének savoyai vikáriusánál tér majd vissza.

      Kétségtelen persze, hogy a Napkirályt és történelemteológiai apoteózisának szerzőjét, Bossuet
püspököt (1627–1704) nem elsősorban a misztikus szeretetről értekező Fénelon bosszantotta igazán,
hanem a politikai gondolkodó. A trónörökös, Lajos burgundiai herceg nevelőjeként az abszolút
monarchia megreformálására, hatalma intézményes korlátozására igyekezett rábírni a reménybeli új
királyt. Javaslatai között volt, hogy a király nemesi tanácsadó testületet hozzon létre, melynek
beleegyezése nélkül nem hozhatna törvényeket, rendkívüli adókat pedig csak a nép beleegyezésével
szedhetne. A Chevreuse hercegével közösen fogalmazott Plan du Gouvernement ráadásul még
egyfajta rendi országgyűlés összehívásával is számol, melynek képviselői megválaszthatók s
visszahívhatók lettek volna. 1694-ben a királyhoz írt levelében a lehető legélesebben fogalmazza meg
pazarló, a törvényeket, a közjót, a szomszéd népek érdekeit mind semmibe vevő uralkodásának
kritikáját.

5.15.1. Protestáns kartezianizmus, skolasztika
Descartes hatását a németalföldi egyetemi filozófus-teológus közegben nagyban elősegítette, hogy
1650-ben Opera       philosophica címen    megjelent     latinul   az Értekezés,   az Elmélkedések,
az Alapelvek és A lélek szenvedélyei, 1656 és 1661 között pedig J. H. Glazemaker – aki később
Spinozát is fordította – Descartes összes művét lefordította hollandra. Ebben az időben az utrechti
egyetemre jellemző korábbi Descartes-ellenesség megszűnőben volt, Leidenben pedig A. Heidanus és
J. Coccejus karteziánus szellemű teológiát adtak elő, Adriaan Heerebord (1614–1661) és Johannes de
Raei (1622–1702) pedig a karteziánus filozófiára, illetve az új filozófiai gondolatokra nyitott tanárai
voltak. Heerebord 1647-ben De libertate philosophandi (A filozófia szabadsága) címmel tartotta meg
első előadását, amelyben a gyermekkori előítéleteknek a kételkedés útján történő megszüntetésére
és az Arisztotelész, Bacon s Descartes szellemében való eredeti filozofálásra hívott fel. Heerebordtól
Spinoza is átvett bizonyos terminológiai elemeket, a kartezianizmus egy másik, jelentős
képviselőjével, az utrechti orvos Lamberthus Velthuysennel (1622–1685) pedig a Teológiai-politikai
tanulmány értelmezéséről folytatott a levelezésben fennmaradt vitát. Velthuysen a fizikában
Descartes, a politikában Hobbes nézeteit támogató írásokat jelentetett meg, 1655-ben pedig már
holland nyelven közölt egy írást arról, hogy a Nap mozdulatlansága s a Föld mozgása nem áll
ellentétben a Bibliával. Mindezek az írások természetesen hatalmas vitákat provokáltak, miként
Spinoza barátjának, a szintén orvos Lodewijk Meyernek (1630–1681) könyve, a Philosophia Scripturae
interpres (A filozófia a Szentírás tolmácsa, 1666). Meyer az előítéletektől mentes filozofálás
követelményét megszorítások nélkül kiterjesztette a Biblia vizsgálatára is. Ez annyiban igen radikális
lépés volt, hogy nem fogadta el a kartezianizmussal rokonszenvező, ám valamennyire mégis
ortodoxnak mondható teológusok – pl. Coccejus – véleményét, akik a Bibliát önmaga által
értelmezendőnek tekintették. Ez a könyv is motiválta Spinozát a Teológiai-politikai
tanulmány megírására – amelyet egyébként a polemikus írások együtt emlegettek Meyer könyvével
–, de róla máshol már szóltunk. Most inkább Christoph Wittichről (1625–1687) emlékezzünk meg,
akinek Theologia pacifica (A békét teremtő teológia, 1671) című, részben vitairata, részben átfogó
műve, valamint Consensus veritatis in Scriptura divina et infallibili revelatae cum veritate
philosophica a R. Descartes detecta (Az isteni Szentírásban foglalt s tévedhetetlenül kinyilatkoztatott
igazság megegyezik a Descartes által felfedett filozófiai igazsággal) a karteziánus szellemű protestáns
teológia meghatározó kifejtése. Karteziánus ez a kifejtés annyiban, hogy – Meyertől eltérően –
elkülöníti egymástól a filozófia és a teológia, az ész és a kinyilatkoztatás illetékességi területét.
Ugyanakkor azon a véleményen van, hogy egyrészt módszertanilag – az evidencia kritériuma,
a cogito-argumentum, a szenvedélyek analízise révén –, másrészt annyiban, amennyiben Isten
létezése, attribútumainak megismerése olyan kérdések, melyek megválaszolása filozófiának és
teológiának közös érdeke, egymást támogatva kell dolgozniuk anélkül, hogy önállóságukat feladnák.

     1672-vel kezdődően azonban, a de Witt fivérek meggyilkolásával és III. Orániai Vilmos
kormányzóként való beiktatásával az „új filozófia” valamennyi irányzatának lehetőségei komoly
korlátozást szenvedtek Németalföldön. Jelképes értékű, hogy 1674-ben egyszerre tiltották be a
szocinianizmus dokumentumaként jelentős Bibliotheca Fratrum Polonorumot, Hobbes Leviatánját,
Meyer Interpresjét, valamint Spinoza Teológiai-politikai tanulmányát.

5.15.2. Pierre Bayle (1647–1706)
Kálvinistaként időlegesen katolizál, hogy filozófiát tanuljon a toulouse-i jezsuita líceumban, majd
Genfben ismét kálvinistaként hallgat teológiát 1670–72-ben. Házitanító, majd visszatér
Franciaországba, a sedani hugenotta akadémián tanítja azt, amit általában philosophia
novantiquaként szokás megnevezni: karteziánus szellemű mechanikai fizikát, míg a módszertan s a
metafizika hagyományosabb forrásokból fakad. 1681-ben feloszlatják az akadémiát, ekkor
Rotterdamba megy tanítani. Ekkortájt kezdi szerkeszteni a Nouvelles de la République des Lettres-t
(Újdonságok a művelődés köztársaságából, 1684-től), amely az egyre bővülő tudományos
nyilvánosságot információkkal kiszolgálni hivatott folyóirat volt a katolikus Journal des Savants (A
tudósok újságja) protestáns párjaként.
      1685-ben születik meg a toleranciát hirdető Commentaire philosophique (Filozófiai
feljegyzések), amelynek toleranciaelgondolása tágabb körű, mint bárki másé a korban, hiszen még az
ateistákra is kiterjed. Még Locke toleranciakoncepciója is alapvetően a katolikusoktól a protestánsok
számára kért tolerancia, ahonnan az ateisták ki vannak zárva. Bayle, aki számára az eredendően
szkeptikus beállítódás kiterjed a teoretikus, a morális-politikai és a vallási tudáslehetőségekre, s
akinek toleranciája épp a megismerés lehetetlenségének ismeretelméleti megfontolásából fakad,
továbbá aki szerint a morális magatartás független a vallásos meggyőződésektől, elsőként véli úgy,
hogy akár ateisták is alkothatnak társadalmat, amennyiben morális szabályokat alkotnak, s be is
tartják őket. A belső protestáns viták miatt elveszti állását, s ekkor fogan meg benne ama filozófiai
szótár gondolata, melynek első kiadása – Dictionnaire historique et critique (Történeti és kritikai
szótár) címen – 1696-ban, a második 1701-ben jelent meg. Három szabályból álló, bizonyos
tekintetben karteziánus módszertana – melynek alkalmazási területe persze kevéssé karteziánus – a
„Bellarmin” szócikkben olvasható: az ellenfelet csak akkor szabad megtámadni, ha a tényeket már
bizonyossággal rögzítettük; az érzelmekre apelláló bizonyítások értéktelenek, a szenvedélyek nem
alkalmazhatók az igazság kutatása során; semmit sem szabad bizonyító erejű evidencia nélkül
elfogadni. Bayle e szabályokat előszeretettel alkalmazta teológiai dogmákra is, aminek eredménye
csakis az e dogmák elégtelenségéről való meggyőződés lehetett – minden felekezethez tartozó
teológusok megütközésére. A Dictionnaire-nek ugyanakkor nagy sikere volt, noha Franciaországban
nem volt szabad terjeszteni. Általános attitűdje antiklerikális – a kálvinista egyházat nem tekintette
jobbnak, mint a katolikust, a Szervétet megégettető Kálvint, mint a kálvinistákat elűző XIV. Lajost –,
ám az ész mellett mégis ragaszkodik a hithez. Az előre elrendelt harmónia leibnizi tanával szemben az
alkalmi okok malebranche-i rendszerét részesíti előnyben, amelyről a Leibniz által folyamatosan
hivatkozott „Rorarius” címszóban esik szó. Ugyancsak Bayle a közvetlen hivatkozási alap Leibniz
számára a teodícea-kérdés fölvetése kapcsán: a jó s a rossz princípium önállóságát hirdető dualista
eretnekségekről szóló cikkelyekben Bayle veti fel élesen az isteni felelősség kérdését a világban
tapasztalható rossz láttán.

     Politikai nézetei összhangban vannak általános szkepticizmusával: nem bízik az emberek
értelmes politikára való képességében. Ezért bármennyire is rossznak tekinti az abszolút monarchiát,
mégis jobbnak tartja, mint egy gyenge köztársasági kormányzatot.

5.15.3. Athanasius Kircher és a jezsuiták
A jezsuiták a rend alapításától kezdve nagy hangsúlyt helyeztek a tudományos képzésre s arra, hogy
az új tudományok eredményeivel minden módon lépést tartsanak. Egyes diszciplínákban működő
tudósok mellett, mint például a csillagász-matematikus Christopher Clavius (1538–1612), aki XIII.
Gergely pápának segédkezett a naptárreform kidolgozásában, az ún. „egyetemes tudomány”
megvalósításában igen nagy szerepet játszottak olyan jezsuiták, mint Athanasius Kircher (1602–
1680). A német származású Kircher, aki filozófiát, teológiát, klasszikus nyelveket, hebraisztikát és
matematikát tanult, 1633-tól kisebb megszakításokkal haláláig Rómában dolgozott a matematika, a
fizika és a keleti nyelvek professzoraként. Az egyiptomi, hermetikus „ősi bölcsesség”, a lullusi
kombinatorika, a cusanusi világkép, Brache kozmológiája s nagyon sok más hatás alapján dolgozott ki
egy olyan tudásuniverzumot, amelyben minden partikuláris elemben tükröződik az egész, s az egész
rekonstrukciója nem lehet teljes, ha nem öleli fel az összes partikuláris elemet, s természetesen, ha
nem vezet minden út végül a teremtő Isten jobb megismeréséhez. A jezsuiták római központja
különösen alkalmas volt e cél megvalósítására: az Afrikában és Ázsiában működő misszionáriusok
beszámolói a szabályszerűségekről és szabálytalan, egyedi jelenségekről egyaránt itt futottak össze, s
Kircher mindent megtett azért, hogy beledolgozza őket hatalmas terjedelmű írásaiba. A
mágnesesség, a fény és a zene tűntek a legalkalmasabbnak az egyetemesség és egyediség e teljes
egységét állító tudomány kidolgozására. Magnes sive de arte magnetica (A mágnes, avagy a
magnetikus mesterség, 1641) címen foglalta össze a mágnesesség különböző jelenségeit a
szeretetben megnyilvánuló vonzással a fő helyen, ami mindjárt át is vezet a három személyű Istennek
mint Magnes centralisnak tárgyalásához. Az Ars magna lucis et umbrae (A fény és árnyék nagy
művészete, 1646) című mű a mágnesesség vizsgálatához hasonlóan osztja fel a fény és árnyék körébe
tartozó jelenségeket az egyes területeknek megfelelően, hogy aztán Istenhez mint lux infinitához
érkezzen el elemzésében. A Musurgia universalis sive Ars magna Consoni et Dissoni (Egyetemes
zenetan vagy az összehangzó s a széthangzó nagy művészete, 1650) a hangok, hangszerek,
hallószervek és a zene aritmetikai alapjainak tárgyalása révén jut el Istennek mint supremus
harmostának, mint végső zenei elvnek fogalmához. Az Oedipus Aegyptiacus (1652–1655) a korban
rendelkezésre álló források teljes körének felhasználásával készített rekonstrukció az egyiptomi
kultúráról, teológiáról s nyelvről. A vallás vizsgálata során nem tünteti el azt, ami az ő nézőpontjából
bálványimádás, de azért igyekszik felmutatni rokonságát az európai kultúrával, amelynek fontos
eleme, hogy Hermész Triszmegisztoszt Isten küldötteként értelmezi, kinek feladata az ősi bölcsesség
gondozása volt. Az Iter exstaticum (Eksztatikus út, 1656) és a Mundus subterraneus (Föld alatti világ,
1665) a föld feletti és a föld alatti kozmosz feltérképezése Tycho Brache kozmológiájára támaszkodva
s az Etna 1638-as kitörésének és a földmozgások megfigyeléséből kiindulva. Az Ars magna sciendi (A
tudás nagy művészete, 1669) végezetül Lullus kombinatorikájának korszerűsített összefoglalása.

5.16. A történeti-filológiai bibliakritika
Már eddig is találkoztunk olyan filozófusokkal, akik tevékenységük jelentős részét
a Biblia vizsgálatának szentelték, mint Mersenne, Hobbes, Grotius, Spinoza, Newton, Locke –
hogy csak néhányukat említsük. Abban a korszakban, amelyben a történelmi események és
személyek elhelyezésének végső kerete a Biblia által előadott s másfél évezred
kommentárirodalma révén értelmezett nagy elbeszélés a teremtéstől az utolsó ítéletig, de
amelyben ugyanakkor olyan tudományos felfedezések születnek, s olyan történelmi
események zajlanak, melyek mintha ellentmondanának e nagy elbeszélésnek, maguk a
tudósok s a politikai gondolkodók is késztetve érezhetik magukat arra, hogy megkíséreljék
újraértelmezni a keretet. A hagyományos hermeneutika nem alkalmazható – különösen nem a
protestáns gondolkodók számára –, ráadásul a cél sem ugyanaz: nem egy hagyományt s egy
rögzített intézményrendszert kell megtámogatni, inkább a szabad vizsgálódás jogát védeni s
gyakorolni. Voltak olyan gondolkodók e korban, akik fő feladatuknak a nagy elbeszélés
újraértelmezésének alapkutatását tartották, s akiknek érveit a filozófus értelmezők különböző
céljaik érdekében hasznosították. Közülük ismerkedünk most meg hárommal, La Peyrère-rel,
Simonnal és Le Clerckel. A Biblia tüzetes, új szempontú vizsgálatát szükségesnek tartó
irányzatok közül kitüntetett jelentősége van az ún. „szociniánusoknak”, nálunk bevettebb
nevén unitáriusoknak, akik nem annyira a történeti-filológiai, mint inkább a történeti-
racionális értelmezés fontosságát hangsúlyozták, aminek következtében valahányszor egy
filozófus a kereszténység ésszerűségéről kezdett beszélni, azonnal szociniánusnak
bélyegezték. Különösen érdekes Locke esete, aki utolsó éveiben védekezni kényszerült e vád
ellen, s valójában ma sem lehet biztosan tudni, nem volt-e a gyanú némileg megalapozott.
A szociniánusok névadói a Sociniak voltak, Lelio (1525–1562), valamint unokaöccse, Fausto
(1539–1604), akik radikális reformerként a Szentháromság eszméjét s a vele összefüggő
teológiai tételeket – pl. Krisztus istenségét, a kereszthalálával véghezvitt engesztelést stb.,
mint az ésszel és a Bibliával összeegyeztethetetlent – elvetették. Fausto 1574-ben Bázelbe
költözött, később járt Erdélyben is, hogy megerősítse az ottani unitárius mozgalmat, majd
később Lengyelországba költözött. Tanítványai adták ki halála után, 1605-ben a „Rakówi
katekizmust”, amely az unitárius-szociniánus mozgalom, illetve egyház tanításának alapja
lett.
5.16.1. Isaac de La Peyrère (1594–1676)
A kálvinista Peyrère libertinus hírében állt, olyan, ortodoxiájukat illetően gyanús gondolkodókkal állt
kapcsolatban, mint Campanella és La Mothe le Vayer. Az 1643-ban megjelentetett Rappel des
Juifs felhívás a zsidókhoz és a keresztényekhez egyaránt, hogy ki-ki a maga helyén s szerepében
készüljön fel a megtérésre, illetve a megtérés elfogadására. 1655-ben jelent meg
a Rappel történetteológiájának továbbgondolása, a Praeadamitae (Az Ádám előttiek) és a Systema
theologicum, melyeket rögtön betiltottak, szerzőjüket pedig elfogták. 1657-ben áttért a katolikus
hitre, de az ész és a Biblia megegyezésének téziséről 1663-ban kiadott még egy Apologie-t.

      A Praeadamitae-vel került La Peyrère a kor vitáinak középpontjába, amelynek az a földrajzi
felfedezések sugallta fő tézise, hogy már Ádám előtt is éltek emberek, sőt többféle fajból keletkezett
a későbbi emberiség. Róm 5, 12–14-hez kapcsolódva amellett érvelt, hogy már az Ádám előtti
emberek is gyengék voltak, vétkeztek, de nem az Isten által adott parancs, hanem a természet ellen.

      La Peyrère módszertani elgondolásai persze hatásosabbaknak bizonyultak, mint teológiai
nézetei. Spinozának birtokában volt a Praeadamitae egy példánya, s az ő polémiája az ellen, hogy
csakugyan Mózes a neki tulajdonított könyvek szerzője, valamint a tárgyi kontextus leíró tudományos
vizsgálatának hangsúlyozása kapcsolódhatott La Peyrère hasonló okfejtéseihez.

5.16.2. Richard Simon (1638–1712)
Oratoriánus volt, mint Malebranche, de nem volt kifejezetten filozófus, hanem inkább filológus.
Ugyanakkor ellenszenvet érzett Arnauld és Nicole janzenizmusával szemben, s ez inspirálta őt
történeti-filológiai kutatásaira. Mind a katolikusok, mind a protestánsok közül sokan elismerték
munkásságát, kevésen múlott, hogy nem készített el egy „ökumenikus” bibliafordítást. Histoire
critique du Vieux Testament (Az Ószövetség kritikai története) című műve 1678-ban jelent meg, s
Bossuet püspök nyomására be is tiltották, szerzőjét pedig kizárták az oratoriánusok köréből.
Következő filológusunkkal, Jean Le Clerckel hosszú vitába bonyolódott e mű értelmezései, valamint
később az Histoire critique du texte et des versions du Nouveau Testament kapcsán (1689) is. Bossuet,
a Napkirály korszakának történetteológiai apologétája továbbra sem nézte jó szemmel Simon
tevékenységét, könyveit betiltatta, illetve elkoboztatta.

      Simon különös módon a karteziánus módszereszményt próbálja átvinni a tőle eleve teljesen
idegen terrénumra, a filológiába. A józan ész és az evidencia kritériuma most a történeti tények
közegében kell hogy működjék, s ez lehet az oka annak, hogy a simoni kartezianizmus éppenséggel
nem a gondolkodásmód forradalmához vezet, hanem a fennálló – egyházi – rendhez való
alkalmazkodáshoz. Azaz, még ha olykor vannak is egyezések Simon és Spinoza megfogalmazásaiban,
ez egyezések csak felszíniek. Spinozához hasonlóan Simon is elismeri ugyan, hogy a próféták emberi
módon, képzelőerejüket felhasználva beszéltek, de ezt ő arra a – molinista – elgondolásra vezeti
vissza, hogy Isten az ember közreműködésével hat. Annak tehát, ami próféciaként, eredményként
adódik, természetesen van emberi komponense is, s ez minden prófétánál más és más lesz, de ez
távol van attól, hogy a próféciát ismeretelméletileg diszkreditálja, mint a hasonló érvelés Spinozánál.

     Később még Voltaire is merített érveket Simon munkáiból.

5.16.3. Jean Le Clerc (1657–1736)
Genfben született, és kitűnő protestáns neveltetésben részesült. Már tudósként került kapcsolatba az
oratoriánus Bernard Lamyval, a holland arminiánus teológussal Philipp van Limborchhal, másfelől
olyan filozófusokkal, mint Newton, Locke, Shaftesbury és Berkeley. Szerteágazó tevékenysége
a Biblia egyes könyveinek franciára fordításától fizikai előadásokig terjed. Ő már nem csupán
gyakorolja a történetifilológiai kritikát, de gyakorlati kézikönyvet is szerkeszt e mesterség
alapelemeiről Ars critica címmel. Logikából, ontológiából, „pneumatológiából” és fizikából álló
filozófiai rendszere Malebranche-sal szemben inkább a locke-i empirista beállítódás felé hajlik, a
fizikában pedig Kopernikusz és Descartes követője. A Bibliothèque universelle et historique nagy
folyóirat-vállalkozásában a fontos új könyveket mutatta be.

      Számára a filozófia, a teológia és az irodalom együtt fontosak, csakúgy, mint az ész és a
kinyilatkoztatás, melyeket egybehangzónak tekint. Igazi, előítéletmentes kritikát művel, s ezért még
Spinozától is átvesz merész gondolatokat – például a mózesi szerzőség elleni érvelést, egyes részek
inspiráció nélküliségét állító téziseket stb. –, ha meg van győződve igazságukról. Le Clerc
racionalizmusa azonban nem Descartes-é, hanem inkább Grotiusé és Erasmusé, miközben a
karteziánusokat és különösen Malebranche-t nem értékeli különösen nagyra. Locke-kal és Newtonnal
való megismerkedése után teljességgel az ő, észt és kinyilatkoztatást összekapcsoló elgondolásaikat
követi.

      Később elfordul Spinozától, sőt megvetéssel nyilatkozik róla, és óvatosan mégis elismeri Mózes
szerzőségét. A szabadságból fakadó erkölcsiség nevében tiltakozik a determinizmus és a
manicheizmus      ellen,   mely     utóbbit   Bayle műveiben           látja  megtestesülni.    Bayle
a Dictionnaire Órigenész-szócikkében válaszol, mert Le Clerc ezt az egyházatyát találja a leginkább
közel állónak magához.

6.1.1. Anthony Ashley Cooper, III. Earl of Shaftesbury (1671–
1713)
Locke mentorának, Shaftesbury első grófjának unokája. Locke bizonyos ideig alkalmazhatta rajta
liberális nevelési elveit. Tanulmányai és az európai grand tour abszolválása után a családi
hagyományokat követve politikai pályára lépett. 1695-ben az alsóház tagja lett, ahol a vallási
toleranciáért küzdött. Filozófiailag nem Locke empirista beállítottságú gondolkodása vonzotta, hanem
inkább a cambridge-i platonistáké, akik közül Benjamin Whichcote néhány prédikációját maga adta
ki. 1698 és 1699 között Rotterdamban tartózkodott, ahol Pierre Bayle baráti társaságában mozgott,
de találkozott például John Tolanddal is, akivel közösen írtak két kisebb politikai írást. 1699-ben
visszatért Angliába, átvette apja szerepét a felsőházban, barátságot kötött Lady Mashammal,
Cudworth leányával, s tüdőbetegségének kitöréséig komoly politikai szerepet is játszott. 1711-ben
megjelentek összegyűjtött írásai Characteristicks címen. Ugyanekkor Nápolyba utazott, itt rendezte
sajtó alá művészetfilozófiai írásait Second Characters or the language of forms (A formák nyelve)
címen, ám e munkának már nem ért végére, 1713-ban meghalt.

      Tisztán filozófiailag legérdekesebb munkái az Értekezés az erényről és az érdemről (1699/1711),
a The Sociable Enthusiast (későbbi címén: The Moralists) (A lelkesült társias lény / A moralisták,
1704/1709), valamint a Sensus communis: An Essay on the Freedom of Wit and Humour (Közös érzék:
Kísérlet a gondolkodásmód szabadságáról, 1709). Leibnizhez hasonlóan ő is a harmónia filozófusa
volt, de míg abban egyezés van köztük, hogy a világegyetem egésze racionális törvényeknek
engedelmeskedik, addig homlokegyenest eltér a véleményük arról, hogy melyik az ember
legfontosabb képessége. Míg Leibniz az észt tekinti alapvetőnek, addig Shaftesbury az érzéseket
tartja elsődleges kapocsnak az ember és a világegyetem között, s ezzel részben a skót filozófia
ún. moral sense iskoláját előlegezi meg, részben az irodalmi szentimentalizmust.
      Szerinte különbséget kell tenni vallás és morál közt, noha mind a vallás, mind a morál a
világegész harmóniájából indul ki: a „szerző” „egyszerre meri képviselni vallás és erkölcsi erény
ügyét”. Az emberben a morális érzék képessé tesz a helyes és a helytelen megkülönböztetésére,
éspedig a vallások egymástól igencsak eltérő tanításaitól függetlenül. Úgy véli, az ember alapvetően
társas lény, akiben az altruisztikus érzelmek éppúgy örömhöz vezetnek, mint a helyes önszeretet, míg
az önzés (selfishness) mint a mások java iránti odaadás hiánya a köz javával összeegyeztethetetlen
indulat, s nyomorúságba dönt.

     Az elmének azt az elengedhetetlen funkcióját, mellyel általánosan megítéli az eléje kerülő
tárgyakat, indulatokat morális helyesség és helytelenség, vagy fennköltség és szépség, illetve rútság
tekintetében, természettől meglévő, közös érzéknek (sensus communis) nevezi.

6.1.2. Joseph Butler (1692–1752)
Shaftesbury moral sense elmélete alkotja Butler kiindulópontját, aki azonban leválasztja azt esztétikai
oldaláról, s inkább teológiai-vallásfilozófiai fejtegetésekbe ágyazza. Fifteen Sermons Upon Human
Nature (Tizenöt beszéd az emberi természetről, 1726), valamint Of the Nature of Virtue (Az erény
természetéről, 1736) című írásában a lelkiismeretet tünteti ki minden érzelmet felügyelő funkcióval.
Ez a morális megítélő instancia azonban nem független, hanem kifejezetten az Istentől teremtett
emberi természetre épül. Az emberi természetben ugyanis vannak mások javára irányuló hajlamok,
melyek kielégülése legalább akkora örömöt okoz nekünk, mint a saját javunkra irányuló hajlamok
kielégülése. Ez az öröm azonban nem öncélú, tehát nem ennek megszerzése érdekében cselekszünk,
s még csak nem is az egész emberiség boldogságának utilitarista jellegű értékszempontja áll a
háttérben. Butler ugyanis fontos ösztönzéseket merített a sztoikus etikából is, így végső soron azt
gondolja, hogy célul kitűzni csakis a morálisan helyes úton elérendő/elérhető boldogságot lehet, a
morálisan kárhoztatandó utat el kell utasítani.

      Butler feltételezi, hogy Isten léte bizonyítható, ám úgy véli, ez nem old fel a kinyilatkoztatás
tisztelete alól, hiszen a bizonyítottan létező Isten számára mindenképp lehetséges volt
kinyilatkoztatni önmagát.

6.1.3. Bernard de Mandeville (1670–1733)
Orvoscsaládban született Rotterdamban vagy Dordrechtben. Leidenben szerezte orvosi diplomáját.
Némi utazgatást követően Londonban telepedett le a hipochondriára szakosodott orvosként. Első
irodalmi ténykedése a dicsőséges forradalom whig szemléletű apológiája, valamint La Fontaine
meséinek fordítása és kibővítése saját mesékkel. Női álnéven, női olvasóközönséghez fordul tárcáival,
erotikus színezetű írásaival. 1705-ben jelenik meg a The Grumbling Hive or Knaves Turned Honest (A
lázongó kas, avagy a megjavult gazemberek) című költemény, amely az 1714-ben első kiadásban
megjelentetett Méhek meséje, avagy magánvétkek, közhaszon alapja lett. Ez utóbbi nem más, mint
az eredeti költemény prózában kommentált változata. A magyar kiadás tartalmaz még egy, a
társadalom természetéről szóló esszét is, amelyet Mandeville az 1723-as kiadáshoz kapcsolt hozzá.
1720-ban jelent meg a Free Thoughts on Religion, the Church and National Happiness (Kötetlen
gondolatok vallásról, egyházról és a nemzet boldogulásáról) című írás, amely toleránsabb, ésszerűbb,
a hagyományos intézményekhez kevésbé kötődő vallás mellett érvel.

     A méhek meséje megfordítja a korban sokat tárgyalt teodíceakérdést. Nem abból indul ki, hogy
az emberi és nem emberi univerzum eredendő állapota az Istentől elrendelt jóság, amelynek kirívó, a
jóságnak ellentmondó eseteit, a rosszat kell megmagyarázni, hanem abból, hogy a vétkek jelentik a
társadalomban élő emberek alapállapotát. A vétkek számára ráadásul nem kell transzcendens
igazolást keresnünk, mert nélkülük az emberi társadalmak nem állhatnának fenn, nem haladhatnának
előre. A magánvétkek, ha a társadalom horizontján vizsgáljuk őket, a köz számára hasznosnak
bizonyulnak. Mandeville persze siet hozzátenni, hogy mindezzel nem a bűn apológiáját adja, hanem
kifejezetten azon a véleményen van, hogy a bűnténnyé súlyosbodó „magánvétkeket” meg kell
büntetni. Annak az elgondolásnak ad hangot, melyet később, Adam Smithhez kapcsolódva a
„láthatatlan kéznek”, Hegel nyomán pedig az „ész cselének” lesz szokás nevezni. Miközben az
emberek saját céljaik megvalósítására törnek – igen gyakran immorális eszközökkel –, ezzel
létrehoznak olyan hatásokat is, melyeket nem szándékoztak, s melyek az egész emberi közösség
síkján jelentkeznek. Ezt Mandeville módszertanilag ahhoz a Machiavelli óta szokásos – Hobbesnál,
Spinozánál kifejezetten jelen lévő – eljárásmódhoz kapcsolja, mely szerint úgy kell ábrázolni az
embereket, ahogy vannak, nem úgy, ahogyan elképzelik magukat, vagy amilyennek lenniük kellene a
szemlélő morális nézőpontja szerint. Shaftesburyvel homlokegyenest ellentétes az a nézete, hogy az
ember nem eredendően társas lény, hanem az állatokhoz hasonlóan kifejezetten „társiatlan” (Kant).
Annak alapja, hogy mégis társadalomban él, az, hogy a bölcs államalapítók felismerték: ezt az eredeti
ösztönt önmagunk hasznának keresésére a becsület és a szégyen alapvető erény-vétek párjának
bevezetésével el lehet fojtani, illetve – s ez még jobb – a társadalom érdekében lehet hasznosítani. A
becsületet a legfőbb jónak, a szégyent a legfőbb rossznak bemutatva rábírták az embereket, hogy a
köz javát elősegítő erényes cselekedeteket úgy tekintsék, mintha saját hasznukat is megnövelnék
általuk. „[…] minden cselekményt, amellyel az ember a közjó kirekesztésével saját vágyait
szolgálja, bűnnek kell nevezni, […] és erény nevet kell adni minden tettnek, mely a jóra való racionális
törekvés eredményeképpen a természet ösztönzésével ellenkezően a mások javát vagy a
szenvedélyek legyőzését szolgálja” (Márkus 1977: 61). Mindez nem az anonim racionalitás hatása az
emberi közösségekben, hanem politikusok fortélyának az eredménye, akik a saját hasznuk elérése
érdekében alkalmazták a társas erényekre való rábeszélés, a „hízelgés” eszközét.

         6.2. A brit deisták
A deizmus kifejezés az „isten” jelentésű latin deus szóból származik, nem sokban különbözik
a görög theos szóból eredő teizmustól, s eleinte e két kifejezést szinonimaként, felváltva
használták. A 18. században kezdődik az elkülönülés, ám az már 19–20. századi fejlemény,
hogy a „teizmus” kifejezetten a személyes, gondviselő, az emberiség útját csodás tettek révén
is befolyásoló istenben való hitre utal, míg a „deizmus” a személytelen, racionális
világkormányzó elvként felfogott istenben való hithez áll közelebb. Történetileg a 17. század
többféle fejleménye is tekinthető a század végén kibontakozó s az 1740 táján elhaló brit deista
irányzat gyökerének. Tág értelemben minden olyan filozófiai és teológiai irányzat ide
sorolható, amely az észnek primátust biztosít a hit kérdéseinek megválaszolásában, illetve a
Biblia értelmezésében. Különös jelentősége van ebből a szempontból Herbert of Cherburynek
és Locke-nak (utóbbival Toland eleinte bizonyos mértékig tanítványi viszonyban állt),
valamint a szociniánus-unitárius teológiának. A „szabadgondolkodó” elnevezés, melyet
szintén szokás e filozófusokra alkalmazni, egy másik fontos előzményre utal, a
libertinizmusra, vagyis a Gassendi-kör tagjaira. A sztoikus teológiai elgondolások újjáéledése
a 17. században szintén előzménynek tekinthető.

6.2.1. John Toland (1670–1722)
Írországban született s katolikusként nevelték, de már kora ifjúságában áttért a protestáns hitre.
Glasgow-ban és Edinborough-ban tanult teológiát, majd Londonba ment házitanítóskodni, végül az
arminiánus teológia fő központjaiba, a leideni és az utrechti egyetemre ment, ahol megismerkedett
Le Clerckel és Philip van Limborchhal is, akik viszont beajánlották őt Locke-hoz. Rövid oxfordi
tartózkodás után Londonba ment, ahol Shaftesburyvel, Tindallal s valószínűleg Locke-kal is
kapcsolatban állt, noha ő ezt később – feltehetőleg a rá jellemző óvatosságból, a Toland művei körül
kibontakozó botrányok miatt – tagadta. A Christianity not Mysterious, or a Treatise showing that
there is nothing in the Gospel contrary to reason nor above it; and that no Christian Doctrine can be
properly call’d a Mystery (Misztériumoktól mentes kereszténység, avagy Értekezés, mely bemutatja,
hogy nincs az Evangéliumokban semmi, ami ellentétben áll az ésszel vagy fölötte áll; s hogy
semmilyen keresztény tanítás nem nevezhető a szó szoros értelmében rejtélynek) 1696-ban jelent
meg névtelenül, ám mivel az ugyanebben az évben megjelentetett második, bővített kiadás megadta
épp Írországban tartózkodó szerzője nevét, az ír alsóház azonnal eretneknek ítélte s hóhérral
égettette el fellelhető példányait.

      A Christianity not Mysterious teljes címe hűen tükrözi azt, ahogyan Toland egyrészt Locke-ra
támaszkodik, másrészt túl is lép rajta. Hisz nemcsak azt állítja, hogy a keresztény hit nem mond ellent
az észnek, de azt is, hogy nem áll fölötte – márpedig ezt Locke, más megfontolásokból ugyan, de nem
zárta ki. Azt akarja bemutatni, hogy az ész nyugodtan működhet a vallás területén is, mert nem olyan
veszélyes, mint amilyennek mutatják. Saját áttérését a protestáns hitre a babonaságtól az ész általi
vallásossághoz való megtérésként mutatja be. Háromrészesre tervezett műve első részének tekinti
a Christianityt, melyben az ész és a vallás megegyezését általánosságban bizonyítja, előfeltételezve az
Újszövetség isteni eredetét, s ezért közvetlenül csak a keresztényekhez szólónak tekinti. A második
részben az evangéliumok misztériumainak racionális magyarázatát végzi el, a harmadikban pedig az
isteni kinyilatkoztatás igazát tervezi bizonyítani „az ateisták és a kinyilatkoztatott vallás többi
ellenségével szemben”.

     Filozófiailag legérdekesebb művei a részben Sophie Charlotte-nak írott Letters to
Serena (Levelek Szerénához) 1704-ből, melyet maga d’Holbach báró fordított franciára, valamint
a Pantheisticon, sive formula celebrandae sodalitatis Socraticae (Pantheisticon, avagy a tisztelendő
szókratikus társaság tervezete), amely latinul 1720-ban, angolul 1751-ben jelent meg.

      A Letters első három darabja a királynéhoz szól, a további kettő fiktív levelezőpartnerhez. Az
elsőben az előítéletek elvetendő voltáról van szó, melyek közül minden államban legnagyobb hatású
a vallás, amely gyakran fojtja el az ész alapján álló kutatást. A második levél a lélek halhatatlanságáról
szóló nézetek történetét vázolja fel, a harmadik pedig a bálványimádásét. Itt kifejti, hogy nem
tekintendők pogánynak azok az antik szerzők, akik – mint Cicero – az ész által megismert természeti
törvény alapján éltek, s nem csatlakoztak a bálványok imádásához. A negyedik és ötödik levél Spinoza
nézeteivel foglalkozik. Egyrészt dicséri őt, másrészt azonban azt a nézetet tulajdonítja neki, mely
szerint az anyagot csak a kiterjedés illeti meg, a mozgás pedig nem. Ezzel szemben Toland az inkább a
mozgásra való késztetésként felfogott energiát tekinti az anyag lényegi tulajdonságának, s úgy véli, az
állandó önmozgás gondolatának elhanyagolása vezet olyan filozófiai tévedésekhez, mint amilyen a
vákuum tételezése vagy az abszolút tér és idő képzete.

       Ugyancsak a vákuum, az abszolút tér és idő, valamint a bálványimádó és a zsarnoki uralmat
támogató filozófia és vallás a tárgya a polemikus Pantheisticonnak, amely egy panteista filozófiai
közösség leírása. A mozgás általánosságának gondolatán túl fontos szerepet kap a panspermia tana,
mely szerint a dolgok magvai, melyek már teljes mértékben magukban foglalják az illető dolgot,
öröktől fogva léteznek. Úgy véli, az önmozgó anyag örökkévalóságának állítása nem mond ellent az
igazi Isten létezésének, csak egy testiként felfogott istenének.

6.2.2. Matthew Tindal (1657 előtt–1733)
Oxfordban tanult jogot, a „dicsőséges forradalom” után a kormány tanácsadója nemzetközi jogi
kérdésekben. Anglikán neveltetésben részesült, II. Jakab uralkodása alatt rövid időre katolikussá lett,
majd visszatért a protestantizmushoz. Ettől kezdve liberális vallási nézeteket képviselt, az erősen
vitatott deistákhoz közel állót. Épp e vita késztette rá, hogy megírja Christianity as old as the
Creation, or the Gospel, a Republication of the Religion of Nature (A kereszténység éppoly régi, mint a
teremtés, avagy a természeti vallás evangéliuma, újbóli közlése) című írását, amely 1730-ban jelent
meg. A könyv folytatásából két rész készült el, ám ezek halála után elvesztek. Kiindulópontja az, hogy
ami az ember üdvözülése szempontjából szükséges, az a természetes vallás alapján is tudható, ezért
a Biblia sem lehet más, mint megerősítése ennek a vallásnak; illetve hasznos útmutatásokat adhat
azok számára, akik nem képesek belátni az eredetit, vagy nem képesek kitartani mellette. Ám csak
akkor lehet hasznos, ha eltekintünk a természetes vallásnak ellentmondó bibliai fejtegetésektől,
melyek közé különösen az antropomorfizált istenkép alkalmazását és a bibliai alakok morálisan nem
igazán példaszerű életvitelét sorolja Tindal. A Biblia ráadásul sok helyütt nehezen értelmezhető, amit
az egyházak képviselői ki is aknáznak hatalmuk fokozása érdekében.

      A brit deizmus további fontosabb képviselői Anthony Collins (1676–1729) és Henry Viscount
Bolingbroke (1678–1751) voltak. Érdekes fejlemény, hogy az 1740-es évekre ez az irányzat teljesen
kimerült, s a brit szigeteken nem volt további hatása. A deizmus elsősorban Franciaországban
jelentkezett ismét, Voltaire, Diderot s a többi philosophes publikációival, a német birodalomban
pedig Hermann Samuel Reimarus (1694–1768), majd Lessing járult hozzá a deizmus további
fejlődéséhez.

6.3. A deizmus ellen
Másként gondolkodók egymástól igencsak eltérő típusai – ateisták, deisták, pogányok, zsidók
és mohamedánok – közt a brit deizmus képviselői is azon ellenfelek közé tartoztak, akiknek
káros hatása ellen a kémikus Robert Boyle végrendeletében alapítványt tett, hogy az évente
megrendezésre kerülő Boyle-előadásokon a teista kereszténység alapvető meggyőződéseit a
legmodernebb természettudomány eredményeivel alátámasztva mutassák be. Ez
természetesen egy meghatározott értelmezésű, tulajdonképpen racionális, „latitudináris” –
azaz a hívők teljes körének megváltását vélelmező – kereszténység volt, amely nem állt oly
messze a deistáktól, olyannyira nem, hogy a deisták mindenképp megalapozást és támogatást
kerestek Newton, Locke és Boyle műveiben, akik az alapítvány hátterében álltak. Az előadás-
sorozat csaknem megszakítás nélkül tartott, s tart mind a mai napig; mi most a más
szempontból is fontos Samuel Clarke-ot emeljük ki a korabeli előadók közül – megemlítve,
hogy az első előadást Richard Bentley, Newton fontos leveleinek címzettje – tartotta, majd –
ugyancsak a deizmus elleni polémia keretei közt – Berkeley munkásságának ismertetésére
térünk rá.

6.3.1. Samuel Clarke (1675–1729)
Teológiát, filozófiát, klasszikus nyelveket s természettudományt tanult, élete során alapvetően papi
hivatását gyakorolta, s közben a természettudomány és a teológia összehangolásán fáradozott. Első
műve Jacques Rohault karteziánus szellemű fizikakönyvének latin fordítása a newtoni fizikára épülő,
az eredeti szöveget fokról fokra, kiadásról kiadásra jobban cáfoló jegyzetekkel, melyek a harmadik
kiadásban már felértek egy szisztematikus cáfolattal. E fordítás alapozta meg barátságát Newtonnal,
akinek Optikáját 1706-ban szintén lefordította latinra. Saját művei elsősorban teológiaiak, a vallásra
veszélyesnek tűnő, a korban népszerű filozófiák, elsősorban Hobbes és Spinoza, valamint a deisták
ellen irányuló polemikus művek. Fő tézisei, melyeket védelmez, hogy nincs ellentmondás az ész és a
Biblián alapuló keresztény hittételek közt, hogy minden vallás előfeltételezi az ember akaratának
szabadságát, s hogy a lélek testetlen és halhatatlan. Abban a megtiszteltetésben részesült, hogy nagy
sikere nyomán két alkalommal is ő tarthatta a Boyle-előadásokat, 1704-ben és 1705-ben. Az 1704-es
előadás az A Demonstration of the Being and Attributes of God: more particularly in Answer to Mr.
Hobbs (sic!), Spinoza, and their Followers (Isten létezésének és fő tulajdonságainak bizonyítása,
különös tekintettel a Hobbes és Spinoza uraknak, valamint követőiknek adandó válaszra) címet
viselte. A buta, a morálisan romlott s a spekulatív ateisták közül csak az utóbbiakat célozta meg, ők
ugyanis elismerik, hogy Isten létezése egyrészt lehetséges, másrészt a világnak érdekében is áll. Ebből
arra következtet, hogy Isten mint olyan lény, mely bárminemű ok nélkül létezik, s melynek nemléte
ellentmondást foglalna magában, szükségképp létezik, s minden más, véges létező tőle függ. Ez a lény
nem az anyagi világ, mint Spinoza állítja, hanem az értelemmel s akarattal rendelkező Isten, kinek
lényegét nem ismerhetjük meg, de attribútumait – örök, határtalan, mindenütt jelenvaló, egy stb. –
igen. Az isteni mindenhatóság nem befolyásolja az emberi akaratszabadságot, s ha a világban olykor
úgy látjuk, hogy nem érvényesül mindenben az igazságosság, az egészre kell tekintetnünk, csakis azt
szabad megítélés tárgyává tennünk.

     A második előadás-, illetve prédikációsorozat Discourse concerning the Unchangeable
Obligations of Natural Religion címen jelent meg (Értekezés a természetes vallásból fakadó
változhatatlan kötelezettségekről; rövidített változatát Értekezés a vallásról címen lásd Márkus 1977:
13–54). E műben a deistákat támadja arról a kiindulópontról, hogy aki vallási kérdésekben
következetesen használja értelmét, az minden kétséget kizáróan vagy ateista, vagy keresztény lehet.

      Legtöbbek által ismert műve azonban mégis a Leibnizcel folytatott levelezés, amelyben Newton
álláspontját képviselte – nem tudni, milyen mértékben – Newton személyes instrukciói alapján. A
levelezés alapja az, hogy a wales-i hercegnő, Caroline, akit Leibniz még Hannoverben, gyermekként
vezetett be filozófiájának alapjaiba, Londonban Newton s követői hatása alá került, s végül magához
Leibnizhez fordult tanácsokért, ami elvezetett Leibniz és Clarke levélváltásához.

      A levelezés kiindulópontja mindkét részről a vallás ügye miatti aggodalom. Leibniz amiatt
aggódik, hogy a newtoniánusok alaptételei, az abszolút tér és idő mint Isten érzékszervei, valamint az
az elgondolás, hogy Istennek időről időre bele kell avatkoznia a természet menetébe, hogy jól
működjön, a vallás hanyatlását idézik elő. Clarke válasza, hogy Newton jelképesen érti az érzékszerv
kifejezést, s hogy másfelől éppen Leibniz elgondolása az Istentől függetlenül lezajló természeti
folyamatokról az, ami fatalizmushoz s materializmushoz, de mindenesetre az isteni gondviselés
megszüntetéséhez vezet. Leibniz erre témát vált, a vákuum feltevésében epikureizmust, a
gravitációban okkult minőséget, a csodákra hivatkozásban pedig megengedhetetlen, mert mindent
és semmit sem megmagyarázó módszertani eszközt lát. Clarke szerint viszont Isten akarata az
elégséges alap, melyet Leibniz hiányol. Ezt Leibniz félreértésnek tekinti, csakúgy, mint azt az
elgondolást, hogy Isten más időpontban is megteremthette volna a világot, illetve hogy Isten az
abszolút térben van, mindenütt jelenvaló módon. Leibniz halála miatt félbeszakadt a levelezés, az
álláspontok nem közeledtek, inkább a határok merevedtek meg.

6.3.2. George Berkeley (1685–1753)
Berkeley művében is jelentős helyet kap a deizmus, ateizmus, szkepticizmus stb. elleni polémia, ám
korántsem merül ki ebben. Írországban született s tanulmányait is ott folytatta, Dublinban el is
kezdett teológiát tanítani. Végül is inkább Londonba utazik, majd titkárként bejárja Európa nyugati
felét. 1721-ben tér vissza Dublinba, 1724-ben Derryben kezd lelkészkedni, ám nemsokára kidolgozza
egy missziós iskola terveit, melyet Európa s Amerika közt félúton, a Bermuda-szigeteken szeretett
volna létesíteni indiánok és európaiak számára. 1726-ban letelepedett Rhode Islanden, s várta az
ígért támogatást – ami nem érkezett meg. Úgyhogy 1731-ben visszatért Londonba, püspökséget
kapott Cloyne-ban, ahol 1752-ig maradt, mikor is Oxfordba költözött.
      Első filozófiai műve az 1709-ben megjelent Értekezés a látás új elméletéről, amelyet 1710-ben
a Tanulmány az emberi megismerés alapelveiről első része követ. A második részről Berkeley annyit
ír, hogy elvesztette egy itáliai utazás alkalmával, s másodszor nem írta meg. A Hülasz és Philonusz
három párbeszéde a Tanulmány negatív visszhangját kiküszöbölendő született meg 1713-ban. Hülasz
az anyagiság, a mindennapi naiv realizmus képviselője, akit Philonusz, az elme, a szellem barátja
meggyőz az igazáról. Ugyanebben az évben jelent meg a Passive Obedience (Passzív engedelmesség)
című írás, melyben közvetett módon azt a politikai meggyőződését fejezi ki, hogy a Stuart-restauráció
nemkívánatos, a Hannover-házból való királyt, I. Györgyöt kell támogatni. 1732-ben, Amerikából
hazatérvén jelentette meg az Alciphron; or the Minute Philosopher (Alciphron, avagy a jelentéktelen
filozófus) című művét, amely a Shaftesbury, Mandeville és a deisták által fémjelzett
szabadgondolkodás cáfolata a pozitív vallás hagyományos képviselője szellemében. Az észhit
értelmében vett filozófiai vallás nem elégséges, vissza kell térni a kinyilatkoztatáshoz. 1733-ban adta
ki The Theory of Vision (Látáselmélet) című írását, melyben a korai látáselméleti mű gondolatait
egészíti ki és általánosítja. Egy évre rá Az Analizáló (The Analyst) című írásában az infinitezimális
számítás newtoni változatát bírálja fogalmi tisztázatlanságok okán, valamint azt is fölveti, hogy ez a
matematikai módszer nem kevésbé irracionális, mint a teológia, tehát helytelen csak ez utóbbi
diszciplínát elítélni. 1744-ben jelentette meg a Siris, a Chain of Philosophical Reflections and Enquiries
concerning the Virtues of Tar-water (Siris, Filozófiai reflexiók és vizsgálódások a kátrány-víz
erényeiről) című írást, amelyben misztikus természetfilozófiai fejtegetésekkel próbálja igazolni, hogy
a kátrány-víz hatása csakugyan kiterjed az isteni hatóerő hatékonyságának fokozására. Még 1707
táján keletkezett magánhasználatra szánt feljegyzéseinek az a gyűjteménye, melyet a Philosophical
Commentaries vagy Commonplace Book (Filozófiai megjegyzések; Napló) címen emlegetnek.

      Filozófiailag legjelentősebb gondolatai a látáselmélethez és az esse est percipi elvhez
kapcsolódnak. Voltaképp mindkét gondolatkör az akár naiv módon, akár racionalisztikusan, illetve
empirisztikusan értelmezett realizmus ellen irányul, az ellen az elgondolás ellen, hogy lehetséges
számunkra valamilyen közvetlen hozzáférés az elménken kívüli valósághoz. A racionalisztikus –
alapvetően karteziánus – módon elgondolt hozzáférés alapja a geometria, a látás szempontjából a
Descartes kapcsán már ismertetett „természetes geometria” értelmében. Descartes úgy vélte, adott
a számunkra egy természetes, a geometria által közvetített hozzáférés a világ térbeli viszonyaihoz, a
testi dolgok lényegét alkotó kiterjedéshez. Látásunk egy trigonometriai feladatmegoldó automatához
hasonló, amely a tárgyak távolságát tisztán a látás révén becsüli fel. Ennek nyomán kitüntetetté
válnak a tárgyak mérhető tulajdonságai, a tárgyakat ténylegesen megilletőknek fogjuk gondolni őket
a pusztán csak a megfigyelőben kialakuló érzéki minőségekkel, a színnel, szaggal, ízleléssel, tapintási
érzetekkel szemben.

      Berkeley nézete alapvetően ellentétes ezzel: úgy véli, a látás önmagában nem képes kitüntetett
módon elvezetni bennünket a valósághoz. Nincs bennünk semmiféle természetes geometria, a
távolság fölmérése nem szigorú, matematikai következtetés, hanem tapasztalatok sorozatára épülő,
az indukcióhoz hasonló „következtetés”, de nem eleve adott, hanem a megszokás révén épül belénk.
A távolságokat eredendően a tapintás révén érzékeljük – Isten ezt helyezte belénk, hogy közvetlen
környezetünkben jól tudjunk tájékozódni. Látás révén csak azért tudunk távolságokat felmérni, mert
különböző esetleges közvetítő testmozgások révén – a szemlencse fókuszálása stb. –, valamint
azáltal, hogy a színek elmosódottságának mértékét megfigyeljük – ami olyankor következik be, mikor
tapintási közelségbe kerülnek a színes tárgyak –, következtetést hajtunk végre a különböző
érzékszervek rendelkezésre álló adatainak összehasonlítása alapján az illető tárgy távolságára
vonatkozóan. Ez azonban sohasem tévedhetetlen. A tér nem a látásban adódó természetes
geometria alapja, hanem több érzékszerv egymást támogató munkájának bizonyos terméke, ám
sohasem az elvárt mértékben. Amiből mindjárt az is következik, hogy az elsődleges, ténylegesen a
dolgokhoz kötendő, és a másodlagos, csupán a megfigyelőben létrejövő tulajdonságok
megkülönböztetése alapját veszti.

      Ez a fő műnek, a Tanulmánynak is fontos tézise. A fő mű azonban egy hosszú bevezetővel indul,
melynek polemikus tárgya az absztrakt általános ideák Locke által képviselt tézise. Locke úgy véli,
általános kifejezéseinknek azáltal van jelentésük, hogy általános ideákra referálnak, mint ahogyan a
partikuláris kifejezéseink partikuláris ideákra referálnak. Ez az elgondolás ahhoz hasonló, amit a
középkori univerzálévitával kapcsolatban a konceptualista megoldásnak volt szokás nevezni. Berkeley
ezzel szemben egy „nominalista” megoldást részesít előnyben: absztrakt általános ideák nincsenek.
Egy ilyen idea ugyanis úgy képződnék, hogy az alája tartozó egyedi ideák partikuláris jegyeitől
elvonatkoztatnánk, s így kialakulna a partikuláris szögek, oldalak nélküli háromszög, a partikuláris
fejformák, haj- és bőrszín stb. nélküli ember ideája s hasonlók. Ám Berkeley szerint ez nem
lehetséges, hiszen bármennyire is igyekszünk elgondolni egy absztrakt általános háromszöget vagy
embert, ez nem fog sikerülni: a háromszögnek mindig lesznek valamilyen szögei, az embernek pedig
mindig lesz valamilyen színű haja stb. Az általánosság tehát nem az absztrakció eredménye, hanem
azé a gyakorlati döntésé, hogy a bizonyítás során nem használjuk fel az adott háromszög speciális
tulajdonságait. Szintén érdekes e gondolatmenettel kapcsolatban, hogy Berkeley összekapcsolja ezt a
két elgondolást az általánosságról két, éppoly eltérő nyelvkoncepcióval. Az elsőhöz azt kapcsolja
hozzá, mely a nyelvben pusztán az információközlés médiumát látja, s ezt a koncepciót ugyanúgy
elveti, mint az absztrakt általános ideáét. Saját elgondolása a nyelvről az, hogy sokféle funkcióval
rendelkezik, melyek közül kiemelkedik, hogy rá akarunk bírni valakiket valamire. Amikor például egy
szövegben hivatkozást olvasunk Arisztotelészre vagy más szerzőkre, akkor voltaképp nem
információközlésről van szó, hanem egy tekintély fölidézéséről, akinek legitimálnia kell
álláspontunkat az észre építő érvelés helyett.

      A Tanulmány voltaképpeni része mindezeket előfeltételezve azt a kérdést próbálja
megválaszolni, hogy mit értünk a „lét” kifejezésen, vagyis mi a referenciája legáltalánosabb
kifejezésünknek, a „létezni”-nek, ha egyszer nem akarunk valamiféle absztrakt általános ideát
föltenni mögötte, s másrészt, ha elfogadjuk a 17. században általánosan elfogadott „ideisztikus
előfeltevést” (Röd), mely szerint megismerésünk közvetlen tárgyai saját ideáink. Berkeley itt egy
fontos szempontból nemcsak hogy követi Locke-ot, de ha lehet, még radikalizálja is álláspontját: idea
mindaz, ami csak benne van elménkben, függetlenül attól, hogy éppen észlelt vagy már feldolgozott
ideáról van-e szó. S az „ideával rendelkezni” általános értelmének rögzítésére bevezeti a
latin percipere igét, amelyből a legtöbb nyelvben valamilyen formában meglévő perceptio (általában
„észlelet”) főnév képződik, s melynek passzív főnévi igenévi alakja a percipi, azaz „észleltnek lenni”,
vagy a berkeleyi értelmezéshez hívebben „egy ideaként lenni”. Mindezek figyelembevételével már
könnyen érthető, mit akar mondani Berkeley híres tétele: esse est percipi a következő
szövegrészletben: „Teljességgel felfoghatatlannak találom ugyanis, ha a nem gondolkodó dolgok
abszolút létezéséről beszélnek, tekintet nélkül arra, hogy ezeket a dolgokat észlelte-e valaki.
Lenni (esse) és észleltnek lenni (percipi) számukra ugyanaz; és nem lehetséges, hogy az őket észlelő
elméken vagy gondolkodó dolgokon kívül bármiféle létezéssel bírjanak” (Berkeley 2006: 101; a
fordítást módosítottam – B. G.). Ha egyszer semmilyen más, közvetlen hozzáférési módunk sincs a
valósághoz, mint a valamelyik érzékszervi csoportunk (vagyis mindig több érzékszerv
együttműködéséről van szó) által szerzett ideáink, akkor semmilyen más, általánosabb módja sincs a
létezésnek, mint az, ha valami az ideánk, vagyis „észleltet”, ebben a lehető legtágabb értelemben.

     A berkeleyi érvelés részleteibe most nem mehetünk bele, ezért csak két kérdést vizsgálunk meg
a továbbiakban. Azt, hogy 1. miképp tesz Berkeley különbséget látszólagos és valóságos létezés
között, illetve 2. mi a szerepe Istennek az így megalkotott különös rendszerben. Az első kérdés azért
érdekes, mert nemcsak a filozófusok különböztetik meg a létezés „valóságos” módját a pusztán
kitalálttól, fiktívtől, vagyis a látszattól, hanem a mindennapi emberek is, akiket Berkeley meg akar
győzni arról, hogy filozófiája épp az ő nézeteiket fejezi ki. Ezt a kérdést Berkeley azon jegyek
felsorolásával válaszolja meg, amelyek elkülönítik a két típusú ideát – márpedig erre szüksége van,
hiszen a létezés valamennyi módozata egy elme által észlelt ideaként létezést, percipiáltságot jelent.
„Az érzéki ideák erősebbek, élénkebbek és világosabbak, mint a képzelet ideái; azonfelül állandóak,
rend és összetartozás jellemzi őket, s nem véletlenszerűen idéződnek fel […], hanem szabályos
láncolatban […]” (108). Ez az alapja annak, hogy az ideákon belül megkülönböztethetjük azokat,
melyeket „dolgoknak” nevezünk, azoktól, melyeket „képmásoknak” hívunk – noha mindkét csoport
végső soron idea. „A Természet Alkotója által az érzékekben keltett ideákat valóságos
dolgoknak nevezzük; a képzeletben felidézetteket viszont […] helyesebb ideáknak vagy ama dolgok
képeinek hívni, amelyeket lemásolnak és ábrázolnak” (109). Az első kérdés megválaszolása a
másodikhoz utalt bennünket: az ideákat, legalábbis az érzékek ideáit, melyeket valóságos dolgoknak
nevezhetünk, a Természet Alkotója, „az Elme, amelytől függünk”, „Szerzőnk” kelti bennünk. Vagyis a
teljességgel passzív ideákon kívül vannak még aktív létezők is, melyek észlelik őket, műveleteket
végeznek velük, s ezeket a létezőket hívjuk elméknek. Elme vagyunk mi magunk is, de ezen túl létezik
egy „Örökkévaló Szellem” is, melynek szintén van elméje, s azok a „dolgok”, melyeket épp egyetlen
véges elme sem észlel, vagy egyáltalán nem léteznek, vagy ennek a szellemnek az elméjében állnak
fenn. A szellem maga az egyetlen, Berkeley által elismert szubsztancia. Érvelése tehát alapvetően
az anyagi szubsztancia létének tagadására irányul. Ez a lépés azonban végletes függést idéz elő a mi
véges szellemünk s Istené között: valamennyi dologi ideánkat folyamatosan Isten pecsételi belénk,
annak a szabályrendszernek megfelelően, melynek egyes szabályait természeti törvénynek nevezzük.
A deisták ellenében, akik alapvetően homológnak tekintik az emberi és az isteni értelmet, Berkeley
Teremtő Szelleme s a mi véges elménk közt nem is lehetne már nagyobb az ellentét.

6.4. David Hume (1711–1776)
Hume szülővárosában, Edinburghban folytatta jogi tanulmányait, ám nem ügyvéd lett belőle,
hanem irodalmi-filozófiai érdeklődésű ember, akire nagy hatással volt Cicero szkeptikus
filozófiája. Elhidegülve családjától s gyermekkori vallásosságától 1734-ben Franciaországba
utazott, majd át is költözött. 1734 és 1737 között La Flèche-ben, Descartes ifjúkori
tanulmányainak helyszínén írta meg filozófiai fő művének, az Értekezés az emberi
természetről (Treatise of Human Nature) című műnek első két kötetét, melyet londoni
átdolgozás után 1739-ben, név nélkül jelentetett meg. Ez írásnak azonban nemcsak hogy
csekély hatása volt, de még egy rosszindulatú recenzió is született róla, valószínűleg Hume
későbbi fő ellenfele, William Warburton tollából. Mások, például Hutcheson, kedvező
véleménnyel voltak az írásról. Kifejezetten nagy sikert arattak viszont – szintén név nélkül
megjelentetett – esszéi (Essays Moral and Political, első kötet 1741, második 1742), amelyek
új formába öntött kísérletek voltak mondanivalójának elismertetésére. Öt esztendőt
Edinburgh-ban, a „skót felvilágosodás” központjában töltött, intenzív levelezésben, illetve
személyes kapcsolatban állt Adam Smithszel, Adam Fergusonnal, Lord Kames-zel és
másokkal, ám ez sem segítette hozzá vágyott célja, az egyetemi katedra eléréséhez – nem
tudta tisztázni magát az eretnekség és a szkepticizmus vádja alól. Ezt követően diplomáciai
pályára lépett, melynek során eljutott Hollandiába, Németországba, Itáliába és Ausztriába.
1748-ban jelent meg a Tanulmány az emberi értelemről (An Enquiry [eredetileg:
Philosophical essays] concerning Human Understanding). 1751-ben a Tanulmány az erkölcs
alapelveiről (An Enquiry Concerning the Principles of Morals), majd 1752-ben a Political
Discourses (Politikai írások), utóbbi műveket ismét Skóciában, az atyai örökségként
testvérének jutott birtokon írta. Ezúttal a glasgow-i logika tanszékre pályázott, ismét
sikertelenül. Öt esztendei könyvtároskodás következett Edinburghban. Ezeknek az éveknek a
termése az Anglia történetét földolgozó hatkötetes mű (The History of Great Britain, 1754–
1762). Ezt követően két vitának is középpontjába került. Egyrészt a pártatlanságra törekvő
történeti művét ostorozták mind a whigek, mind a toryk, másrészt egyházi körökben is vita
folyt arról, hogy szkeptikus és ateista, vagy csupán deista álláspontot foglal el. Valószínűleg
1751-ben kezdett el dolgozni a természetes vallásról párbeszéd formában megírt művén,
amelyet még halála évében is tovább csiszolt. E mű kiadásától ugyan barátai tanácsára végül
elállt, ám végrendeletében kikötötte, hogy halála után két esztendőn belül meg kell jelennie.
1757-ben viszont maga jelentette meg Four Dissertations című kötetét, benne az
eredeti Értekezés szenvedélyelméletét összefoglaló, Of the passions című írással. Ebben a
kötetben jelent meg a Natural History of Religion (A vallás természettörténete) című írás is,
melyben – a csak 1779-ben megjelent Dialogueshoz hasonlóan – kibontakozik az a világkép,
melyben valamifajta istennek legfeljebb olyan teoretikus princípiumként van helye, amelynek
az emberi életvezetésre semminemű befolyása nem lehet. Ez persze azt is jelenti, hogy a
deisták racionális bizonyossága Isten létezését és bizonyos attribútumait illetően Hume
számára hiteltelenné válik. A létezésről való bizonyosságunk szerinte általában sem racionális
jellegű, nem az illető dolog ideájának összetevői közt keresendő, hanem abban, amit
hitnek (belief) nevez, ami utólag, kívülről járul hozzá az ész aktivitásához. Ezért annak a
meggyőződésnek, hogy létezik egy isten vagy istenek, valamilyen nem racionális alapja kell
hogy legyen, ez pedig számára elsősorban a félelem és a remény.
      1763–66 között ismét Párizsban tartózkodott, javarészt az ottani angol nagykövet
titkáraként, az utolsó négy hónapban nagykövetként. Diderot, d’Alembert, Turgot, Rousseau
köreivel került barátságba, s kedvelt vendége lett a szalonoknak. Rousseau az Emilt érő
támadások miatt vele együtt ment Angliába, ám néhány hónap után véglegesen megromlott
viszonyuk, s végül heves veszekedések után Rousseau visszatért Franciaországba. Hume egy
évig még a londoni külügyminisztériumban dolgozott, aztán visszatért Edinburghba. Talán
Reid és Beattie támadásának hatására megírt Advertisementjében úgy nyilatkozott, hogy a
két Tanulmány tekintendő filozófiája igazi kifejtésének.
      Hume egyaránt kritikával illeti a racionalizmusnak és az empirizmusnak azt a hitét, hogy
lehetséges korrekcióra már nem szoruló, végső tudás akár az elméleti, akár a gyakorlati
filozófiában, s ezzel egy új filozófiai paradigmát készít elő. Ez jut kifejezésre a nevezetes
kanti megfogalmazásban, mely szerint Hume ébresztette föl dogmatikus szendergéséből.
Hume persze másfelől nem volt transzcendentálfilozófus. Az ő gondolkodását inkább az a
meggyőződés hatotta át, hogy a filozófia hagyományos problémáit egyre nagyobb mértékben
a Newtont követő korszak kísérletező természettudományának eszközeivel kell vizsgálni. Az
emberi természet nem a sztoikus normatív értelemben – mint Butlernél –, hanem a leíró
természettudomány értelmében válik a filozófia alapjává. Az Értekezés teljes címe ezt a
programot rögzíti: próbálkozás az okoskodás kísérleti módszerének bevezetésére a morális
tudományokba. Az embert leíró módon kell vizsgálni, ám nem tehetjük úgy – előre elgondolt
és megismételt – kísérletek alanyává, mint a természettudomány többi tárgyát, s nem
alkothatunk olyan többé-kevésbé geometriai logikájú rendszereket, mint amilyenek az
emberről szóló descartes-i vagy spinozai tudományok. Az embereket azokban a helyzetekben
kell alaposan megfigyelni, amelyekben természetes módon mozognak – s talán éppen ez az
oka, legalább részben, hogy Hume maga élete során igyekezett a legkülönfélébb funkciókban
a legkülönfélébb emberek köreiben mozogni. Ugyanakkor kétségtelen, hogy ez a módszertan
sohasem lesz képes arra, hogy mélyebbre hatoljon a pusztán valószínű következtetéseknél.
     Az emberi természetről szóló értekezés nem egy partikuláris tárgyat, nevezetesen az
embert vizsgálja, hanem azt a tárgyat, amelyben minden más tudomány megalapozódik.
Ennek a meggyőződésnek több fontos következménye is van. Az egyik, hogy a többi
tudományokban is fel kell adni azt az elvárást, hogy szigorú értelemben vett
bizonyosságokhoz jussunk. Az ember a vizsgálódásaink határa, mélyebbre jutnunk lehetetlen,
s így be kell érnünk a valószínű ismeretekkel a szükségszerűek helyett. (Mindez persze sok
rokonságot mutat a „Mindennek mércéje az ember” protagoraszi tételével, és Hume ennek
számos következményét el is fogadja, például a belőle következő relativizmust, és ami még
fontosabb: a szkepticizmust.) A filozófiában eddig elhanyagolták a valószínűségek logikáját,
mondja Hume, pedig ennek kiépítésére és alkalmazására van elsősorban szükség. Másfelől
Hume a közvetlenül őt megelőző időszak filozófusainak szemére veti az ideisztikus
előfeltevés korlátlan elfogadását, vagyis azt az elgondolást, hogy a tág értelemben vett idea –
tehát az érzékletektől a mentális létezőkig minden – alkotja megismerésünk közvetlen tárgyát.
Hume ezzel szemben bevezeti alapvető megkülönböztetését benyomás (impression) és idea –
vagy más, félrevezető fordításban: eszme – (idea) között. Benyomásnak nevezi azt, ami épp
az adott pillanatban pecsételődik be valamelyik érzékszervünkbe, ideának pedig azt, ami a
benyomásokból sokféle művelet hatására az elmében megőrződik. A benyomás természeténél
fogva csak jelen idejű lehet, élénkebb, mint az idea, és sok szempontból annak vonatkoztatási
pontjául, alapvetően redukciós mintául szolgál: minden ideát vissza kell tudnunk vezetni
benyomásokra. Ahol ez nem lehetséges, mint a szubsztancia ideájánál, ott be kell látnunk,
hogy nem alkalmas a világos fogalomhasználatra épülő filozófiai tudományok céljaira. Hume
egyik meghökkentő tézise szerint ez nem csupán a rajtunk kívüli akcidensek, tulajdonságok
vélelmezett hordozó szubsztrátumairól igaz, hanem saját magunkról, az „én”-nek nevezett
szubsztanciáról is, amelyről szintén nincs észleletekre visszavezethető ideánk, hanem
magunkba pillantva csupán észleletek tömegéből összeálló köteget látunk (a bundle or
collection of different perceptions), melyek egysége nem alapozható meg.
     Már ebből is látható, hogy bármennyire is mintául szolgál a benyomások világossága és
elevensége, arra azért semmiképp sem lesz képes, hogy megrendíthetetlen fundamentumul
szolgáljon a rajtunk kívüli világ megismerése számára: a benyomások okai ismeretlenek.
     Az észleletek két típusáról szóló tan azonban voltaképp csak preambulum; az igazi cél a
morálról szóló tudomány, amelyben a kor fő kérdése az, hogy milyen szerep jut benne az
észnek. Meghatározza-e a követendő célokat valamilyen módon, vagy a legtöbb, amit tehet,
az eszközök meghatározása a más forrásból adott célok eléréséhez?
     Ahhoz, hogy válaszolni tudjon, Hume elkülöníti az észhasználat két alapvető típusát, a
demonstratív és a tényekre vonatkozó észhasználatot. A demonstratív mintapéldája a
geometria: ideák közti viszonyokra vonatkozik, végső soron az ellentmondás elvén alapul. A
tényekre vonatkozó észhasználat alapja az okság, amely vagy a jelenre, vagy a múltra, vagy a
jövőre vonatkozik. Ha a jelenre, akkor érzékeinken alapul, az oknak, illetve okozatnak
minősített ideák közt a tér- és időbeli érintkezés asszociációs viszonya áll fenn az ok időbeli
elsőbbségével. Az okság megállapításához az is szükséges, hogy amikor csak észleljük az
okozatot, mindig megelőzze az ok benyomása, s viszont, a két észlelet állandóan találkozzék
egymással. Ha az ok-okozati viszony a múltra vagy a jövőre vonatkozik, vagyis ha két
múltbeli vagy jövőbeli esemény közt kívánunk megállapítani oksági viszonyt, akkor a helyzet
megváltozik. Hume egy összetett érvelés során megállapítja, hogy semmi más alapja nincs a
múlt- vagy jövőbeli oksági viszonyok feltevésének, mint a megszokás: már mindig is azt
tapasztaltuk, hogy a Nap a meghatározott időben és helyen felkél, s ennek folytán minden
reggel elvárjuk, hogy ismét felkeljen, noha önmagában semmilyen ellentmondást nem
jelentene, ha egyszer nem kelne fel.
      Bárhogyan is áll azonban a dolog az oksági viszonyok tételezésével, annyi bizonyos,
hogy Hume levonja a következtetést: az észhasználat egyik módja sem játszik szerepet a
morális célok meghatározásában, illetve a cselekedetek morális megítélésében. Nem tartozik
az ész feladatai közé, hogy intuícióval belássa az önmagukban fennálló értékek összefüggését,
de az sem, hogy önmaga tételezzen értékeket: a hume-i etika semmilyen értelemben nem épül
a megismerésre, nem „kognitivista”. Az észnek kétféle szerepe lehet: egyrészt világosan elénk
állítja a morálisan megítélendő tényállásokat, másrészt segít meghatározni a célok eléréséhez
alkalmas eszközöket.
      Ha pedig azt várnánk, hogy Hume a másik, kortársai közt komoly szerephez jutó
elgondolást követi, s az ész helyett egyfajta morális érzéket tételez fel a morális ítéletek
megalkotásához, akkor csalódnunk kellene. Hume eléggé elkötelezett a tapasztalat mellett, így
gyanakvással viseltetik minden olyan konstrukcióval szemben, ami nem megfigyelhető,
illetve nem vezethető vissza benyomásokra. Hume tehát az önmegfigyelés során
hozzáférhetővé váló érzésekre és hajlamokra hivatkozik, mikor morális értékeléseinket
értelmezi.
      Melyek ezek az érzések és hajlamok? Mindenekelőtt kétségtelen, hogy a saját magunk
által érzett öröm érzése egy cselekedet vagy jellem kapcsán pozitív morális értékelésre fog
indítani bennünket. De az igazán érdekes az, amit Hume világosan lát, hogy tudniillik a
morális tapasztalat bárki által megfigyelhető tényeiről ez az egoista magyarázat még messze
nem ad számot. Hiszen pozitívan értékelünk olyan cselekedeteket, jellembéli tulajdonságokat
is, melyek számunkra semmiféle örömnek nem forrásai. Hume megoldása erre az együttérzés,
a szimpátia fogalmában rejlik, a szó etimológiai értelmében: együtt érzünk azzal vagy
azokkal, akik számára az illető cselekedet, dolog vagy bármi más örömöt okoz, okozott vagy
fog okozni, vagy akár csak képes rá, hogy örömöt okozzon.
      Ez az együttérzés azonban eredendően reánk magunkra vonatkoztatott abban az
értelemben, hogy minél közelebbről érint bennünket, annál nagyobb az együttérzés. Ez a
perspektivikusság azonban ugyanúgy korrigálható és korrigálandó is, mint a látás
perspektivikussága, amely tudatos közreműködésünk nélkül is korrigálódik. Ki is alakul
bennünk a társadalom egészének nézőpontja, amely korrigálja az individuális perspektívát, s
az általános érvényű morális ítélet meghozatalára képesít bennünket. Vagyis az altruisztikus
morális megítélés annak ellenére is nagyobb szerepet kaphat, hogy az egoisztikus motívumok
általában erősebbek, mint az altruisztikusak.
6.4. David Hume (1711–1776)

6.5. Skót felvilágosodás
A „skót felvilágosodás” kifejezés alkalmazása új fejlemény, korábban inkább a morális érzék
filozófiájának skót képviselőiről beszéltek. Ma általánosan elfogadott az a nézet, mely szerint
a filozófiai értelemben vett skót felvilágosodás az 1750–1780 közti időszakban volt a
legjelentősebb, kezdeményezői Gershon Carmichel (1672–1729) és Hutcheson, legfontosabb
képviselői pedig Hume, Adam Smith és Adam Ferguson voltak. A Hume által hangsúlyosan
képviselt nézet, hogy az emberi természet normatív vizsgálatát fel kell váltania a leíró jellegű
kutatásoknak, e filozófusok alapvető, többé-kevésbé közös elgondolásává vált. További
fontos, közös témák a sztoicizmus recepciója, a természetjogi elgondolások továbbfejlesztése
Grotiusszal és Pufendorffal az érdeklődés középpontjában. Mások mellett természetesen
fontosak az olyan, Hume-mal szemben kritikus szerzők is mint Thomas Reid és James
Beattie, ami egyesek szerint felveti a kérdést, hogy milyen mértékben jogosult egyáltalán
használni a felvilágosodás kifejezést – hiszen a modernitással kapcsolatos attitűdök legalábbis
ambivalensek –, másrészt azt a kérdést, hogy mennyiben jogosult egy csoporthoz sorolni e
gondolkodókat.

6.5.1. Francis Hutcheson (1694–1746)
Írországban született skót családban, Glasgow-ban tanult teológiát, klasszikus nyelveket és filozófiát,
ez utóbbit Gershon Carmicheltől, kinek utóda is lett. Fellépett a konzervatív kálvinista ortodoxia ellen,
1738-ban eretnekség vádját fontolgatták ellene, végül azonban eltekintettek tőle. Dublinban alapított
egy magánakadémiát, mielőtt kinevezték volna Glasgowba. Első írása az 1725-ben megjelent Inquiry
into the origins of our ideas of beauty and virtue (Vizsgálódás a szépség és az erény bennünk található
ideájának eredetéről), összefoglaló filozófiai művét, a System of moral philosophyt (A morálfilozófia
rendszere) megírta ugyan, de csak fia adta ki 1755-ben. További fontos írásai az Essay on the Nature
and Conduct of the Passions and Affections, with Illustrations on the Moral Sense (Vázlat a
szenvedélyek és affekciók természetéről és megjelenésük módjairól, megvilágítva egyszersmind a
morális érzéket) 1728-ból, valamint etikájának latin nyelvű összefoglalása az 1742-ben
megjelent Philosophiae moralis institutio compendiaria.

      Mint a korban mindenkinek, Hutchesonnak is Locke a viszonyítási pontja. Két ponton
alapvetően elveti Locke kettős, külső és belső tapasztalatot tételező észleléselméletét. Az egyik, hogy
a Shaftesburytől átvett morális érzéket élesen elkülöníti mind a külső, mind a belső tapasztalattól, s a
jónak és rossznak, igazságosnak és igazságtalannak a teoretikus tapasztalásra vissza nem vezethető,
önálló forrásává teszi. A másik pedig az ideák természetére vonatkozik: amíg Locke nagyon is hajlott
rá, hogy az egyszerű ideákat az általuk megjelenített dolgokhoz hasonlónak tekintse, addig ő
határozottan a jelfunkciót tekintette alkalmasnak az ideák jellemzésére. Ugyancsak Locke-nál
határozottabban különítette el egymástól az értelmet s az akaratot, melyet egoisztikus és altruisztikus
akaratra különített el. Ám értékelvén e kétféle akaratot természetesen nem helyezkedik egyszerűen
az altruisztikus akaratot kiemelő, az egoisztikust elítélő álláspontra. Shaftesburyhez hasonlóan abból
indul ki, hogy harmónia uralkodik a világban, amely a hajlamokban is kifejeződik. Az önmagunkra
irányuló hajlamok sem feltétlenül negatívak, amennyiben nem befolyásolják károsan a személyiség
belső harmóniájának kialakulását. Ám ez végső soron ismét csak azáltal lesz értékes, hogy olyan
diszpozíciót jelent, amely az embertársak javára törekszik. Az embertársak boldogságának elősegítése
Hutcheson szerint minden morális megítélés alapja, egyetemes emberi kritérium, amellyel szemben
csak azok az eszközök különböznek korról korra, földrészről földrészre, amelyekkel el akarják érni e
célt. Az eszközök kigondolásában ráadásul az észnek jut döntő szerep, annak az észnek, amely a
morális magatartás céljának, illetve megítélési kritériumának vizsgálatakor át kell adja helyét a
morális érzéknek.

     A morál elmélete Hutcheson szerint átvezet a társadalomfilozófiához, amennyiben a
magántulajdont részben etikai úton igyekszik legitimálni. Locke-tól nem függetlenül a munka
szerepét emeli ki, amelyre mindenkinek természetes hajlama van. Amennyiben olyasvalamit vesz
munkába valaki, amit még senki sem birtokol, úgy ez jogot ad számára munkája eredményének
birtoklására. Ugyanakkor azt az érvet is fölhozza a munkaösztön mellett, hogy ez az ösztön minden
másnál inkább motiválja az embert az embertársak számára is hasznos cselekedetek végrehajtására.

6.5.2. Adam Smith (1723–1790)
Hume mellett e korszak talán legjelentősebb gondolkodója, emblematikus módon s a
leghatékonyabban képviseli azt az elgondolást, hogy a politikai gazdaságtannak a morálfilozófiából
kell kinőnie. Edinburgh mellett született és Glasgow-ban tanult, Hutcheson morálfilozófiája mellett a
matematika vonzotta, majd egy oxfordi kitérő során római s francia klasszikus szerzők kezdték
foglalkoztatni. A tekintélyes bíró s bizonyos értelemben tudománytisztelő Lord Kames pártfogásával
tanítani kezdett Edinburgh-ban. 1751-ben a logika, majd 1752-ben a morálfilozófia tanszékét is
megkapta Glasgow-ban. 1764 és 1766 közt Franciaországban tartózkodott, megismerkedett Quesnay-
vel, Turgot-val, Voltaire-rel. Baráti köréhez Skóciában is jelentős gondolkodók tartoztak, az eddig
említetteken kívül maga Hume is, akivel mély barátságot kötöttek, egymás hagyatékának gondozójául
is kijelölték egymást – ám Smith végül nem volt hajlandó teljesíteni barátja kérését, s nem jelentette
meg a természetes vallásról szóló dialógusokat. Viszont az életére visszatekintő utolsó Hume-esszé az
ő levelének kíséretében jelent meg, amelyben barátját a tökéletesen bölcs és erényes ember
ideáljának, emberileg lehetséges leghűbb megjelenítőjének nevezte.
      Glasgow-ban tartott előadásai négy részre oszlottak, természetes teológiára, etikára, jog- és
politikai filozófiára, valamint politikai gazdaságtanra. 1759-ben jelent meg az Erkölcsi érzelmek
elmélete (Theory of moral sentiments), amely a második részből nőtt ki, a negyedik rész pedig fő
vonalaiban megelőlegezte alapvető művét, A nemzetek gazdagságát (An Inquiry into the Nature and
Causes of the Wealth of Nations, 1776). A harmadik részről csupán hallgatói jegyzetek állnak
rendelkezésre, az elsőről csak annyi, amennyit Az erkölcsi érzelmek elmélete alapján ki lehet
következtetni. Halála után kívánságára elégették kéziratait, egyedül az Essays on Philosophical
Subjects (Vázlatok filozófiai kérdésekről) kéziratai maradtak meg s jelentek meg 1795-ben. 1761-ben
megjelentetett egy Considerations concerning the first formation of languages (Vizsgálódások a
nyelvek kialakulásáról) című munkát, melyben nem annyira a nyelvek eredetéről, mint inkább
fejlődésüknek az emberben s külső körülményekben rejlő okairól értekezik. A nyelvek fejlődését
Smith a mechanikai gépekével veti össze: idővel egyszerűbbekké, ugyanakkor komplexebb feladatok
elvégzésére válnak alkalmassá. Ám míg a gépek fejlődése mindig előrehaladást jelent, a nyelveké
nem: fecsegőbbé válnak, a fülnek nem oly kellemesek már, szóképzésük megmerevedik.

      Az erkölcsi érzelmek elmélete nem etika az erényes cselekedetekre való buzdítás értelmében,
hanem inkább metaetika: a morális értékítéletek elemzésével és oksági magyarázatával foglalkozik.
Egyszerűen szólva a morális értékítéletek az egyetértés vagy az elutasítás érzését fejezik ki, ám nem
pusztán szubjektív alapon. Smith nagy újítása a részrehajlás nélküli szemlélő (impartial
spectator) fogalmának bevezetése a morális érzék diskurzusába: ennek a szemlélőnek az
együttérzéséről van szó, ami egyszerre vonatkozik a cselekvőre s arra, aki a cselekvés elszenvedője.
Ha belehelyezkedvén a cselekvő érzéseibe a cselekedetet a helyzethez illőnek ítéljük, akkor morálisan
helyesnek fogjuk tartani, ellenkező esetben helytelennek. Smith arra gondol, hogy a legtöbben
képesek vagyunk megkülönböztetni a dicséretet a dicséretre méltóságtól, s ennyiben a részrehajlás
nélküli szemlélő közelebb van hozzánk, mint első pillanatban gondolnánk. E szemlélő ítéletei
általában megegyeznek az erkölcs általános szabályaival, melyeket Smith az istenség törvényeinek
tekint; ezeket a teremtő az önszeretet ellenszeréül adta nekünk. Ebből pedig már az is következik,
hogy a barátságtól függetlenül komoly nézeteltérés tapasztalható Smith és Hume között az erkölcsi
ítéletek értelmezése körül. Hume a kellemesség vagy a hasznosság érzése alapján minősíti a
morálisan jót, Smith viszont a kellemességtől függetlenül, a motívumok s cselekedetek erkölcsi
helyességének érzése alapján. Ez az érzés ráadásul kevésbé romlik meg a környezet relativizáló
hatására, mint például az esztétikai ítélés képessége.

      A morális helyesség érzésére és a részrehajlás nélküli szemlélőre vonatkozó elgondolások
Smithnél egy előfeltételezett deista világképben alapozódnak meg, amely erős sztoikus hatásokat
mutat. A morális helyesség természetünkben rejlő érzésére csak akkor lehet hallgatni, ha ezt a
természetet egy alapvetően jó teremtő alkotta meg. A természetes vallás tehát átvezet a leíró, oksági
elemzés szintjétől a normatív szinthez. Ebből pedig már jól látható, hogy milyen mély a szakadék,
amely Smith elméletét elválasztja a Hume-étól: Hume-nál a morális ítéletek a hatóokok emberi
körében jönnek létre, Smith szerint viszont már eleve magunkban találjuk őket, kétségkívül
teleologikus isteni tevékenység eredményeképp. Innen nézve valószínűsíthető, hogy a természetes
vallásról szóló, szkeptikus dialógusokat Smith nem óvatosságból nem adta ki, hanem mert mélyen
nem értett velük egyet.

     A politikai gazdaságtan ugyan nem tartozik szorosan a témánkhoz, ám néhány dolgot azért
érdemes rögzíteni A nemzetek gazdagságáról, hiszen Smith és kora mindenképp a filozófia részének
tekintette a benne kifejtetteket. Talán a legfontosabb a mi szempontunkból, hogy Smith kora két,
befolyásos gazdasági elméletét, a merkantilistákét s a fiziokratákét – az előbbiek a városok kereskedő
lakosságának, az utóbbiak a földműveléssel foglalkozók érdekeit képviselik – egyaránt rossz és az
államra nézve veszélyes egyoldalúságnak tartja. Úgy véli, ahelyett, hogy az állam az egyik vagy a
másik érdekcsoportot tüntetné ki támogatásával, a természetes szabadság rendszerét kell
alkalmaznia, s erejét három olyan területre kell összpontosítania, melyeket magánbefektetők
képtelenek gondozni: az ország védelme, a polgárok jogvédelme s a közjót szolgáló, átfogó feladatok,
mint amilyen például a nevelés, az oktatás, de az utak, hidak építése is.

      Világosan látszik, hogy amiként a morálfilozófia hátterében ott áll a teleologikus világkép, úgy a
politikaelmélet sem nélkülözheti ezt az alapzatot. Hiszen bármennyire előszeretettel alkalmaz is
mechanikai metaforákat Smith, ahhoz, hogy az egyének boldogságát és a köz javát a „láthatatlan kéz”
hatásaképpen összhangban lévőként mutathassa be, szüksége van arra a sztoikus-deista belátásra,
hogy a politikai közösségeket is magában foglaló világegyetem rendszerét egy jó Isten mindenható
akarata tartja működésben és vezérli célja felé. Így aztán nem meglepő az sem, hogy a részek
összehangolt működésére épülő politikai közösséget Smith olyan egésznek tekinti, melynek gyökeres
átalakítására vállalkozni a legnagyobb hiba, melyet politikus elkövethet. Másik barátjával, Edmund
Burke-kel egyezően ítélte el a francia forradalmat 1790-ben.

6.5.3. Adam Ferguson (1723–1816)
St. Andrewsban és Edinburghban tanult teológiát, 1745-től 1754-ig tábori lelkész volt. 1755-ben
visszatért Edinburghba, ahol barátságba került mások mellett Smithszel és Hume-mal is. 1757-ben
Hume-ot követte az Advocates’ Library könyvtárosi posztján. 1759-ben viszont megkapta a
természetfilozófia tanszékét az edinburghi egyetemen, 1764-ben pedig ugyanott a morálfilozófia
tanszék vezetésével is őt bízták meg. 1767-ben jelent meg fő műve, az An Essay on the History of Civil
Society (Vázlat a polgári társadalom történetéről), 1769-ben pedig az Institutes of Moral
Philosophy (Az erkölcsfilozófia rendszere, átdolgozva 1792-ben jelent meg Principles of Moral and
Political Science [Az erkölcs- és a politikatudomány alapelvei] címen). Ez a műve az előadásait
előkészítő tankönyv. Hume-nak és Smithnek ugyan komoly fenntartásaik voltak e művekkel szemben,
ám Ferguson mégis sikeres szerzőnek számított. Hosszabb európai tartózkodás után írta meg s adta ki
1783-ban háromkötetes római történelmét.

     Az Essay azzal tűnik ki a hasonló jellegű kortárs művek közül, hogy nagy súlyt helyez a
történelemre, és sokat merít Buffon Természetrajzából.

      Ez azt jelenti, hogy Ferguson az empirikus úton megfigyelhető tényekre kívánja alapozni az
emberi társadalmakról szóló tanítását. Ezt támasztja alá az is, hogy az antik történetírók mellett a
„primitív” társadalmakról szóló korabeli tudományos írásokat is figyelembe vette. A könyv jelentős
részében Ferguson a bármely társadalomban élő ember alapvető vonásait tárgyalja, melyek az
önfenntartási ösztön, a kiemelkedés vágya, az elkülönülés elve – de a társadalmasodásé is –, valamint
a morális érzék. Nemcsak az empirikus leletek felhasználásában követi Montesquieu-t, hanem abban
is, hogy az embert már mindig is társadalmi közösségben élő lénynek tekinti, s így elveti az
atomisztikus individuumokra s a társadalmi szerződésre vonatkozó teóriákat. Az összekülönbözés és a
társadalmasodás vágya nála kiegészítik egymást – ki szokás emelni a rokonságot Ferguson nézete és
Kant „társiatlan társiassága” közt. A társadalmi-politikai struktúrák nála természetes módon
keletkeznek és alakulnak át egymásba az individuumok különbözőségéből és a csoportokon belüli
konfliktusokból. Ehhez kapcsolódik az az elgondolása, hogy nincs tulajdonképpeni társadalmi
fejlődés: valamennyi korszakban jelen van a boldogság s a csalódottság közel azonos aránya.

     A könyv negyedik része a munkamegosztással együtt járó feszültségekről szól, mint amilyen
például a nagyobb gazdagság mellett a munkások elbutulása, valamint a közösségi érzés, illetve
nemzeti szellem fenyegetettsége. Ez általánosságban is a modern kort fenyegető veszély Ferguson
nézete szerint, ami ellenében a hagyományos emberi erényekre lehet apellálni.

     Ferguson gondolkodásának ambivalenciáját az adja, hogy egyszerre tekinthető – Montesquieu
nyomdokain – a szociológia elődjének, de moralizáló filozófusnak is. A politikai gazdaságtanra
vonatkozó fejtegetéseit is a morálfilozófiára építi.

      Különösen jelentősnek mondható a német gondolkodókra tett hatása. Christian Garve
fordításában valamennyi műve megjelent németül, s így mások mellett Kant, Herder, Schiller, Hegel is
könnyen olvashatta fejtegetéseit.

     Mint már jeleztük, noha az egységesítő „skót felvilágosodás” címkével szokás jelölni a 18. század
valamennyi fő skót gondolkodóját, a Reid és Beattie köreihez tartozó gondolkodókban kevés közös
vonás figyelhető meg a Smith–Hume–Ferguson-körrel.

6.5.4. Thomas Reid (1710–1796)
Aberdeenben George Turnbulltól sajátította el a meggyőződést, hogy a newtoni fizika nem mond
ellent a kegyelmekről szóló keresztény tanításnak. Teológiát 1726-tól 1731-ig tanult itt, utána két évig
lelkészként szolgált. 1733–1736 között könyvtáros volt. Utána ismét lelkészként matematikával,
csillagászattal, botanikával, ismeretelmélettel és etikával foglalkozott, a Leibniz–Clarke-levelezést,
Butler műveit tanulmányozta. Hume és a francia természetkutatók, mint például Buffon egyaránt
foglalkoztatták. Mindkettőjükkel, de különösen Buffonnal szemben azt a nézetet képviselte, hogy a
biológiában nem mondhatunk le a cél-okságról a hatóokok javára. 1748-ban jelentette meg az An
Essay on Quantityt (Kísérlet a mennyiségről), 1751-ben pedig filozófiaprofesszori állást kapott az
aberdeeni King’s College-ban. 1758-ban másokkal együtt megalapította az Aberdeen Philosophical
Societyt (Wise Clubként is ismert), egyikét a korszak azon jellegzetes klubjainak, ahol a filozófiával
foglalkozók találkoztak s eszmét cseréltek. A végzős hallgatók előtt tartott latin beszédeiben rendre
összefoglalta a filozófia egy-egy ágára vonatkozó gondolatait, amelyeket összefoglalóan aztán az
1764-ben megjelent An Inquiry into the Human Mind on the Principles of Common Sense (Vizsgálódás
az emberi elméről a közös érzék alapelveit követve) című művében adott elő rendszeresen.
Ugyanebben az évben kinevezték Glasgow-ban a morálfilozófia tanárává, amely poszton Hutcheson
és Smith utódja volt. A kor nagy mentora, Lord Kames hathatósan támogatta pályázatát a Smith és
Hume köréhez tartozó John Millarral szemben. 1774-ben megjelentetett egy írást A Brief Account of
Aristotle’s Logic, with Remarks (Arisztotelész logikájának rövid ismertetése megjegyzésekkel) címmel.
Egyetemi tevékenységének lezárásaként dolgozta ki két utolsó művét, az 1785-ben megjelent Essays
on the Intellectual Powers of Mant (Vázlatok az ember értelmi erőiről) s az 1788-ban
megjelent Essays on the Active Powers of Mant (Vázlatok az ember aktív erőiről).

      Reid filozófiai álláspontjának alapja a kettős kritika az ideák, illetve megismerésünk régi –
platóni-arisztotelészi – illetve újabb – descartes-i és hume-i – rendszereivel szemben. Az első nem tud
számot adni a természet jelenségeiről, a második viszont megismerésünket hitelteleníti el: Berkeley
és Hume a karteziánus elgondolás foglyai annyiban, amennyiben elfogadják a korábban elemzett
„ideisztikus előfeltevést” (Röd), azaz amennyiben úgy vélik, megismerésünk közvetlen tárgyai az
ideák, nem pedig az ideák által jelölt dolgok. Ezáltal végeredményben mind az én – ami puszta
ideaköteggé válik –, mind pedig a külső dolgok – melyek elvesznek az ideák fátyla mögött – létezése
kérdésessé válik. Ebből pedig az következik, hogy a megismerés elméletét alapjaitól kiindulva kell
megreformálni.

      Reid Newtonra hivatkozva állítja, a filozófiában nincs szükség hipotézisekre: az ideisztikus
előfeltevés egy kártékony hipotézis. Ehelyett a természet interpretációjára kell törekedni Bacon s a
newtoni regula philosophandi alapján. Reid tehát nem megalapozni akar, hanem anatómusként
feltárni az elme s megismerésünk szerkezetét olyanként, ahogyan mindennapjainkban működik. A
megismerés alapelveinek feltárásában a józan ész a legbiztosabb vezérfonal, hiszen természetünkből
fakad, hogy elfogadjuk ezeket az alapelveket. Ennélfogva értelmetlennek tarthatjuk azt, ami
ellentmond nekik. Ezek az alapelvek nem vonhatók kétségbe, de nem is alapozhatók meg: ők alkotják
mind az észlelés, mind az észhasználat előfeltevését, melyek megismerésünk egymásra vissza nem
vezethető összetevőit alkotják. A legelső alapelvek mindjárt azt rögzítik, ami elégedetlenségre adott
okot a korábbi rendszerekkel kapcsolatban: minden gondolat és észlelés egy szubjektumhoz tartozik,
s tapintási észleleteink egy külső, kiterjedt stb. valamire vonatkoznak.

     Az értelmi erőkről szóló későbbi műben szükségszerű és kontingens alapelveket különböztet
meg, a szükségszerűeket pedig felosztja grammatikai, logikai, esztétikai, morális és metafizikai
igazságokra. Már ebből is sejthető, hogy Reid nem törekszik kimerítő s rendszeres felsorolásra, sőt
nem állítja, hogy van az alapelveknek efféle rendszere. Ugyanakkor nyilvánvaló, hogy Reid csak akkor
tudja fenntartani ezt a – józan észben rejlő – alapelvek intuíciójára épülő elgondolását, ha felteszi,
hogy a természet mögött az alapvetően jóindulatú, igazmondó Isten áll. Tehát annak ellenére, hogy
természetünk felépítésére mint vezérfonalra hivatkozik, nem tekinthető hume-i típusú naturalista
gondolkodónak: az ítéleteink igazak maradnának akkor is, ha elménk szerkezete megváltoznék.

      Éppen, mert Reid nem naturalista gondolkodó, a józan ész fogalmát egyre közelebb viszi az
értelemhez, hogy ne alkosson különálló kritériumot. De ami a legfontosabb Reid ismeretelméletéből,
az kiinduló tézise, mely szerint nem az elmében megjelenő, hanem a valóságos dolgokat észleljük.

      Reid a gyakorlati filozófiában is a morális érzékre építő, korábban tárgyalt szerzőkkel
polemizálva fejti ki alapjában véve hagyományos nézeteit. Mindenesetre nem az érzésekre kell
építeni a morális megítélést, hanem az észre. Úgy véli, hogy Hume-ot követve épp a morális
megítélés lényegéről nem tudunk számot adni, mert az ő elgondolása a morálról az ítéleteket az
inger-válasz mechanizmushoz teszi hasonlóvá. Bármennyire kevéssé részrehajló is egy szemlélő,
ekkor nem tehet mást, mint a kellemes és hasznos érzés kritériumának megfelelően ítél. Nincs hely a
kellemestől s hasznostól eltérő morális minőségek számára, mint amilyen a klasszikus honestas,
becsületesség. Ezzel szemben Reid nézete az, hogy Isten belénk ültette a lelkiismeret aktív
képességét, amely egyrészt a kötelességekhez, másrészt az akarathoz kapcsolódik. A kötelességek
alapja természetesen a morál alapvető elvei, melyek minden értelemmel bíró lény számára
változhatatlan törvényt jelentenek. A morális alapelvek listája ugyanúgy befejezetlen, mint az
elméletieké, s effélékkel találkozunk benne: egyes cselekedetek dicséretesek, mások kárhoztatandók;
dicséret és kárhoztatás előfeltételezik a szabadságot. Mások viszont már ama meggondolás felé
mutatnak, hogy mivel a moralitás nem függ az emberi természet felépítésétől, ezért végső soron
teológiai megalapozást kell hogy kapjon: mindenkinek, aki Isten létében, tökéletességében és
gondviselésében hisz, tisztelettel és szolgálattal adózik neki.

6.5.5. James Beattie (1735–1803)
Aberdeenben tanult, majd kezdett tanítani, itt kapott morálfilozófia és logika professzúrát 1760-ban.
Kollégájához, Reidhez hasonlóan résztvevője volt a Wise Club összejöveteleinek. Hírnevét elsősorban
1766-ban megjelent költői munkáinak köszönheti, noha ettől kezdve négy éven át dolgozott a
materializmus és szkepticizmus cáfolatának szánt művén, az 1770-ben megjelent Essay on the Nature
and Immutability of Truth-on (Értekezés az igazság természetéről s változhatatlanságáról). E műben
alapvetően Reidet követte a Hume-kritikában, ám nem szolgaian: amennyire Reid a józan észt az
értelemhez közelítette, úgy próbálta ő inkább az ösztön jellegével felruházni.
6.6.1. Montesquieu (1689–1755)
Apja 1713-ban bekövetkezett halála előtt Charles-Louis de Secondat Bordeaux-ban és Párizsban
tanult jogot, majd Bordeaux-ban különböző tisztségeket töltött be, miközben a helyi akadémián
műkedvelő természetbúvárrá is kiképezte magát. 1721-ben névtelenül jelent meg Amszterdamban
a Perzsa levelek, mely egy csapásra írói hírnévhez segítette szerzőjét. Az Európában, jórészt
Franciaországban utazgató perzsák levelezése általában véve is a korabeli viszonyok elmés kritikáját
adja. Különössége mégis jelentős részben a zsarnoki uralom természetrajzának többoldalú – politikai,
pszichológiai – bemutatása, amelynek nem nagyon vonzó sajátságai részint a perzsák saját belső
viszonyainak feltárulása nyomán kerülnek az előtérbe, részint a francia viszonyok is analógiákat
mutatnak a perzsákkal. 1725-ben lemondott hivatalairól, 1728-ban a Francia Akadémia tagja lett,
majd 1731-ig utazgatott egész Európában, leghosszabb ideig Angliában maradt. Hazatérve írta meg
A rómaiak nagyságáról és hanyatlásáról szóló művét, amelyben sok gondolat megjelenik, amelyek
majd az 1748-ban megjelent fő műnek is elemei lesznek, valamint az a történetfilozófiai koncepció is,
amely leginkább a Pensées (Gondolatok) címen összefoglalt művében kap szerepet.

      Montesquieu összefoglaló jellegű fő műve A törvények szelleméről címet viseli, s arról szól, hogy
milyen viszonyban kell a kormányzatok alkotmányának állnia a szokásokkal, az éghajlattal, a
vallással, a kereskedelemmel stb. A törvényeket Montesquieu jellegzetesen nem a törvényhozó
akaratára hivatkozva értelmezi – mint a korszak más, ismert politikai gondolkodói, például Locke vagy
Pufendorf –, hanem a szükségszerűség fogalmával hozza kapcsolatba: „A törvények […] azok a
szükségszerű viszonylatok, amelyek a dolgok természetéből következnek”. Ebben a meghatározásban
éppúgy felfedezhető a római jog természettörvény-elgondolása, mint a korabeli természettudomány
törvényfogalma, azzal rokon módon, ahogyan Spinoza definiálja a törvényt az egy fajhoz tartozó
valamennyi individuum viselkedéseként a Teológiai-politikai tanulmány IV. fejezetében. Az egész
műben termékeny kölcsönhatásban vannak ezek a rétegek, hiszen egy jó törvényhozónak végső
soron egyszerre kell tudomásul vennie a klimatikus s egyéb fizikai hatásokat a polgárok alkatára s
gondolkodásmódjára, és visszahatni rájuk a maga korlátozott módján. Szellemen pedig jelentős
részben kifejezetten olyan fizikai-materiális faktorok összességét, összhangját érti, amelyek
befolyásolják a törvényeket, mint amilyenek például az ország fizikai adottságai, a nép életmódja,
vallása, szokásai stb.; ám a szellemhez tartozik még a kormányzat természete (nature) és
vezérelve (principe) is. Természeten azt érti Montesquieu, hogy milyen módon oszlik meg a hatalom
– ha egyáltalán – a különböző ágak között, vezérelven pedig azt, ami az adott kormányzat alatt élő
embereket tevékenységre készteti. Az egész mű fő gondolata talán abban foglalható össze, hogy
egyrészt a különböző, egymást kölcsönösen befolyásoló faktoroknak összhangban kell állniuk
egymással, ám másrészt a különböző, akár önmagukban véve még összhangot is felmutató
kormányformák nem egyformán értékelendők: a monarchikus forma előnyben részesítendő nemcsak
az önkényuralmival, de még a köztársaságival szemben is.

     E felsorolásból már látszik, hogy Montesquieu módosítja a kormányformák mibenlétére
vonatkozó hagyományt: nem monarchiáról, arisztokráciáról s demokráciáról, valamint vegyes
kormányformáról beszél, hanem köztársaságiról, monarchikusról s önkényuralmiról. Ami egyáltalán
szóba jöhet mint megvalósítható kormányforma, az a két mérsékelt forma (gouvernements modérés),
hiszen a despotikus elsősorban ezek elfajulásából fakadhat. Mindazonáltal elemezni kell ezt a formát
is, mert Ázsiában gyakori és a nagy területű országokban talán elkerülhetetlen. A köztársasági forma
lehet demokratikus – ha a főhatalom az egész népé –, vagy arisztokratikus – ha csak egy részéé.

    Ami a vezérelvet illeti, a demokráciához az erényt rendeli Montesquieu, az arisztokráciához a
mérsékletet. A monarchiában nincs szükség az erényre mint vezérelvre, mert itt a törvények
szabályoznak. Amire szükség van motívumként, az az – adott törvényi keretek közti – megbecsültség
vágya. Az önkényuralomban a tulajdonképpeni vezérelvek helyére a félelem lép, s a zsarnoknak
mindent fel is kell használnia e félelem erősítésére: amíg Montesquieu szerint a többi
kormányformában a büntetéseknek inkább enyhébbnek kell lenniük, a zsarnoknak létérdeke, hogy
minél kegyetlenebb halálnemeket eszeljen ki a félelem fenntartására. A többi kormányformában a
szigorú büntetések helyett inkább a megfelelő nevelésre kell helyezni a hangsúlyt, hogy az
emberekben a megfelelő szenvedélyek, illetve erények kerüljenek uralkodó helyre.

      Az egyes kormányformák „megromlása” szintén klasszikus téma a politikafilozófiában, s
Montesquieu is foglalkozik vele, habár eltérő mértékben: az egyeduralom nem jön szóba, a
köztársaságnál viszont sokkal jobban érdekli a monarchia, s az, hogyan lehet elkerülni az
egyeduralomba süllyedést. Ennek kulcsa pedig a hatalomkorlátozás, a hatalommegosztás, melynek
célja, hogy ne koncentrálódhassék oly sok hatalom egy kézben, amennyi már despotikus félelmet vált
ki az – ilyenkor alattvalóvá váló – polgárokból. A félelem ellentéte a biztonság, biztonságban pedig
akkor érzi magát a polgár, ha szabad. Az ideális kormányzat célja tehát nem a köznyugalom – mint
Kínában –, de nem is a terjeszkedés – mint az ókori Rómában –, hanem a politikai szabadság, mint
Angliában. Ezt a szabadságot Montesquieu a következőképp határozza meg: „A politikai szabadság
nem abban áll, hogy megtesszük, amit akarunk. Az államban […] a szabadság csak abban állhat, hogy
az ember megtehesse azt, amit akarnia kell, és ne lehessen arra kényszeríteni, hogy olyat tegyen,
amit nem szabad akarnia. […] A szabadság az a jog, hogy mindenki megteheti azt, amit a törvények
megengednek.” A politikai szabadság tehát nem az egyéni akarat és a pozitív törvények harmóniája,
hanem az erkölcsi szokások és a törvények közti összhang. Ám ez a szabadság rögtön megszűnik, ha a
hatalmi ágak közül akár csak kettő is egy kézben összpontosul, ha pedig valamennyi, az már
egyenesen a despotikus uralom. A hatalmi ágak megkülönböztetését Locke nyomán vezeti be
Montesquieu, de az ő rendszere nem azonos a locke-ival: megkülönbözteti a törvényhozó hatalmat, s
a nemzetközi jog, illetve a polgári jog illetékességi köréhez tartozó végrehajtó hatalmat A lényeges
mozzanat mindenesetre az, hogy e hatalmi ágaknak nem szabad akár egy személy, akár egy testület
hatókörébe kerülniük, mert az megszünteti a politikai szabadságot.

      A szabadság kitüntetett jelentősége Montesquieu számára abban is megmutatkozik, hogy
határozottan fellép a rabszolgaság ellen, a szabad bérmunka érdekében. A rabszolgaság ellen olyan
gondolatkísérletet alkalmaz, amely több mint kétszáz év múltán John Rawls Az igazságosság
elmélete (Theory of Justice) című művének kiindulópontja lesz. Montesquieu egy helyütt a
következőket írja: „Nem szabad azt vizsgálnunk, hogy a szolgák vajon hasznosak-e a népesség
kisszámú, élvhajhászó részének; nyilvánvalóan hasznosak a számára. Ám helyezkedjünk csak egy
másik álláspontra s tegyük fel, hogy minden nép körében, minden városban, minden faluban
egytizednyi fehér és kilenctizednyi fekete cédulát húznak ki. Azok, akik fehér cédulát kapnának,
szabadok lennének, akik feketét, azok a fehéret húzóknak lennének rabszolgákként alávetve, akik
dönthetnének életükről, s akik megkapnák egész vagyonukat. Ez ellen azok tiltakoznának a legjobban,
akik a leginkább támogatják a rabszolgaságot. […] Vagyis a rabszolgaság követelése a gazdagok s az
élvezet követelése, nem pedig az emberek vagy a társadalmak közös javáé” (Œuvres 1951: 2. köt.
1197, idézi Fetscher-Münkler, 455–456).

     A külső viszonyok tekintetében ennek a beállítódásnak a kereskedelem szabadsága felel meg,
mely az egyes nemzetek előítéleteinek lefaragásában, a csiszolódásban is nagy szerepet játszik. A
szabadság államaként Montesquieu mindenütt az idealizált Angliát dicsőíti. Nemcsak a hatalmi ágak
megosztása példaszerű, hanem a nemzet szellemének viszonylagos önállósága is a klimatikus és
egyéb determinációs hatásokkal szemben. Egy ilyen szabad államban jöhet létre az érdekek,
szenvedélyek leplezetlen konfliktusából az a stabilitás, mely erősebb, mint a kívülről kikényszerített
rend volna. Locke-ot követve Mandeville-hez és Adam Smithhez kapcsolódik „közgazdaságtana”, amit
pedig a fizikai környezetnek az emberekre s az államokra gyakorolt hatásáról fejt ki, a modern
szociológia egyik nagy elődjévé teszi őt.

6.6.2. Voltaire (François Marie Arouet, 1694–1778)
Már ifjan megvolt benne a képesség, hogy a politikai viszonyokat bíráló írásaival barátokat és
ugyanakkor ellenségeket is szerezzen: 1717-ben tizenegy hónapot töltött a Bastille-ban szatíráiért,
ahol aztán az Oidipusz című tragédiát írta, s elkezdett dolgozni a IV. Henrikről szóló eposzán. Később
újra bebörtönözték, s csak azért engedték szabadon, mert elhagyta Franciaországot, hogy három évre
Angliába menjen. Ezek az évek megalapozták az egész francia felvilágosodás anglofóniáját, melynek
nagy kárvallottja Descartes lett. Voltaire igen népszerű művekben ismertette az angol fejleményeket
a fizikában (Eléments de la philosophie de Newton, 1734), a filozófiában és a politikában (Filozófiai
levelek, 1733 angolul, 1734 franciául). A könyveket elítélték, Voltaire pedig du Châtelet asszony
meghívására 15 esztendőt Cirey kastélyában töltött metafizikai és bibliai – részint kritikai –
tanulmányokkal. A Metafizikai értekezés ugyan csak halála után jelent meg, de 1734 táján írta meg.
1750 és 1753 közt Nagy Frigyes vendégszeretetét élvezte Potsdamban, ahol történeti művek s
a Filozófiai Ábécé (1764) megírása kezdte foglalkoztatni. A nagy filozófiai beszélgetésekben
megnyilvánuló barátság azonban több okból is véget ért: Voltaire nem egészen legális pénzügyi
manőverekkel tett szert meglehetős vagyonra, ráadásul még a Berlini Akadémia hugenotta elnökével,
a fizikus Maupertuis-vel is feszült volt viszonya. Poroszországból elmenekült és Genf közelében
telepedett le egy Ferney nevű birtokon, ahol egyrészt mintaszerű földesúr volt – birtokán még
templomot is építtetett –, másrészt komolyan kivette részét a kortárs európai filozófiai, irodalmi és
politikai életből. Az 1755-ös lisszaboni földrengés megrendítette addigi optimista világlátását, s ennek
nyomán írta meg a Leibniz-féle metafizikai optimizmussal szembeszálló regényét, a Candide-ot
(1759). Ezt a változást követi A tudatlan filozófus (1766) s a d’Holbach művével vitázó Réponse au
Système de la nature (Válasz A természet rendszerére, 1777). Filozófiai és politikai szerepvállalásának
egyként fontos eleme a tolerancia hangsúlyozása és az ártatlanul perbefogottak és elítéltek melletti
határozott fellépés.

      Voltaire irodalmi jelentősége mellett történészként is nehezen túlbecsülhető szerepet játszott a
bibliai kinyilatkoztatáson alapuló, üdvtörténeti keretbe ágyazott teologizáló történetírás – mint
Bossuet egyetemes történelme – ellenében megalkotott történeti munkáival, melyeknek magyarázó
elvei csakis e világi folyamatok lehettek. A „történelemfilozófia” kifejezés is tőle származik, noha nem
a mai értelemben használta. Fő történeti művei az Essai sur les mœurs et l’esprit des nations (Vázlat a
nemzetek erkölcseiről s szelleméről), a Siècle de Louis XIV (XIV. Lajos százada), az Histoire du
Parlement (A parlament története), az Histoire de Charles XII (XII. Károly története) s az Histoire de
Russie (Oroszország története).

       Mint említettük, 1755 választóvonal Voltaire életművében. Az első, optimista korszak filozófiai
hangütése a Filozófiai levelek (Lettres sur les Anglais címen is ismert), amelynek kánonképző szerepe
vitathatatlan: az empirisztikus orientáció nemcsak e műnek s Voltaire egész életművének, hanem a
francia felvilágosodás fő trendjének is alapelvévé vált – noha vannak nagy ellenpéldák, mint épp
Diderot vagy Rousseau. Bacon, Locke és Newton Voltaire filozófiai hősei, ám az írást jellemző módon
a kvékerekkel kezdi, akik – mint az uralkodó vallástól eltérően gondolkodók – ugyan nem viselhetnek
hivatalokat, de szabadon élhetnek, kereskedhetnek, s jövedelmük teljes élvezetének vágya – nem a
kényszer – téríti meg talán az ifjakat az államvallás számára. Talán ennek a tézisnek alátámasztására
állítja be az ismert gondolkodókat eretnekebbnek, mint amilyenek ténylegesen lehettek: a
legnagyobb ariánus, szociniánus gondolkodó Samuel Clarke, de maga Newton is támogatta őket.
Locke-kal kapcsolatban pedig külön kiemeli annak lehetőségét, hogy Isten gondolkodó anyagot
teremtsen. Nemcsak Descartes-ot és Malebranche-t, a szubsztanciális gondolkodás filozófiai
védelmezőit veti el, hanem jellegzetes, a szkepticizmusból származó és Hume-ra emlékeztető
érvelésével utasítja vissza a teológus támadókat is: nem tudhatjuk meg sosem, halhatatlan-e a nem
ismert természetű lélek; de a lényeges az, hogy „az emberek közös érdeke megkívánja, hogy a lelket
halhatatlannak higgyük” – a vallásnak igazából mindegy, milyen szubsztanciája van a léleknek. Bacont
nagyra tartja, ám az ő Új organonjára alkalmazza a nagy karriert befutó állványzat-létra metaforát: az
új filozófia e mű mint állványzat segítségével jött létre, de miután már létrejött, az állványzatra már
nincs szükség (12. levél).

     A 14. levél Newton és Descartes összevetése, s jóllehet kétségtelen, hogy Newtont látja
nagyobb fizikusnak, Fontenelle Descartes-ot is elismerő Newton-emlékbeszédének védelmére kel.
Annyiban megelőlegezi az Enciklopédia d’Alembert-től származó előszavát, hogy Descartes-nak adja
az „évezredes akadályok ledöntője” címet, amely csaknem annyira értékes, mint a teljes rendszer
kidolgozójáé. Jellegzetes iróniával szól a londoni viszonyokról, ahol „roppant kevesen olvassák
Descartes-ot, akinek művei csakugyan feleslegessé váltak, de Newtont is igen kevesen, minthogy
megértéséhez rendkívül nagy tudás szükségeltetik; ennek ellenére róluk beszél az egész város; a
francia érdemeiből semmit sem ismernek el, mindent az angolnak tulajdonítanak”. A 25. levél hosszú
vita Pascallal. Ez optimista korszakában Voltaire túl sötétnek látja Pascal emberképét és túl
metafizikusnak vallásfelfogását: az ember sem nem olyan gonosz, sem nem olyan szerencsétlen, mint
Pascal véli.

       A Metafizikai értekezés az emberre vonatkozó kérdésfeltevéssel indít, s a metafizikai rendszerek
ellen harcol Locke empirista elgondolásaival, Clarke-ra támaszkodó istenérveivel és Mandeville
elgondolásával a luxusjavak megszerzésére serkentő, a társadalom egészét előbbre vivő önzésről.
Van Isten, bár az emberek ügyeivel talán keveset törődik, a szabadságot is posztulálni kell az
erkölcsiség érdekében, bármily ellentmondónak is látszik a nem ateista materializmus talaján, s noha
tartalmi tekintetben az egyes népek s korok erkölcsei homlokegyenest ellenkezők is lehetnek, az,
hogy erényesnek vélik a törvénynek megfelelést s bűnnek az ellenszegülést, ez általánosan érvényes.
A Lisszabon előtti Voltaire alapvető elgondolásait két költemény mutatja meg a legplasztikusabban, A
mondén (1736) és A természeti törvényről (1755). Az előbbi a luxus apológiája történetfilozófiai
keretbe ágyazva: „a fölösleges: szükséges dolog”, mert a természet gyerekkorában a nincstelenség, a
tudatlanság s a szerzési vágy hiánya összekapcsolódik. Önérdekünk minél magasabb szinten való
kielégítésének vágya nemcsak a társadalmi hasznosság miatt nem fojtandó el, hanem azért is, mert az
emberi képességek kifejlesztésének természetes eszközét is jelenti. A természeti törvény egyfajta
morálteológia alapja az utóbbiban: az ész képes kell hogy legyen bennünk Isten fontosabb művei
megismerésére, s a legfontosabb épp az egyetemes erkölcs, ami mindenütt „az ő nevében szól”. Van
egy „fenséges” erkölcsi természeti törvény, amely mindenütt azonos: „Egy istent higgy! Legyél igaz!
Szeresd hazádat!”. Ez imperatívuszokban foglalja össze Voltaire optimista korszakának természeti
törvényét, melyet az értelemmel együtt születő lelkiismeret képvisel bennünk, s ez még a bűnösben
is felszínre kerül, mihelyt csillapul a vágyak zavaró hatása.

      Ezt a megnyugtató világképet zavarja meg egyebek mellett, de talán legnagyobb hatással a
lisszaboni földrengés. A Candide-nál filozófiailag többet mond a Vers a lisszaboni földrengésről, avagy
annak az elvnek a vizsgálata, hogy minden jól van. A „Félem Istent, de a világot szeretem” kitétel
világszeretete itt nem a Mondain világfijáé, aki megnyugszik a magánbűnök természetének
közhaszonná alakulásában, hanem azé a metafizikusé, aki a természeti rosszal kapcsolatban veti föl a
Leibniz-kor teodícea-irodalma által vizsgált kérdést: ha már ki kell törnie annak a vulkánnak, miért
nem teremtett Isten olyan világot, melyben lakatlan tájon történik ez meg? „De jobb lett volna e
dühös tűzkutat / Arrébb teremteni, hol a homok terem […]”. Ismeri természetesen az összes
lehetséges választ: „Mi nektek rossz, az jó egy magasabb fokon” – a Mandeville-en alapuló korábbi
válasza; „Ez bűnbe csábító gőg […], Azt vélni, hogy a lét rossz, és hogy jobb lehetne” – Leibniz és
kortársai elgondolása arról, hogy amikor filozofálva Istenhez emelkedünk, erényünk, azaz
kiválóságunk a megrendíthetetlen bizalom Isten műveinek jóságával kapcsolatban. Ezek a válaszok
most elfogadhatatlanok, mert a rossz „eltagadását” jelentik, nem „megértését”, „bevallását” – ám
annak bevallását már igen, hogy e létező rossz eredete homályba vész. A szabadon s jóakaratúan
döntő Isten feltevése mellett nem talál választ a rossz eredetére vonatkozó kérdésre: nem ismeri el a
rossz Istentől független, korábban istenített lényektől származását, de másfelől „tökéletes lényből
rossz létre nem jöhet”, s Leibniz sem mondja meg – véli Voltaire –, hogyan kerül a legjobb világba a
káosz s a balszerencse.

      Rousseau 1756. augusztus 8-i, Voltaire-hez írott levelében próbál megfelelni e kérdésekre, ám
kétséges, hogy magyarázata, amely a voltaire-i világfiasságot okolja a katasztrófáért, megfelelt-e a
levél címzettjének. Rousseau szerint eleve nem természetes, hogy oly sok emeletes ház épüljön, mint
Lisszabonban az idő tájt – a növekvő szükségletek kielégítésének hatékony módja a sok dolgos kéz
összpontosítása kis helyen, egészíthetnénk ki az érvet –, s másfelől a megszerzett javakon csüggve,
saját természetes személyünket elhanyagolva lehetünk csak képesek rá, hogy az első lökést követően
ne elmeneküljünk, hanem még visszamenjünk, hogy értékeinket összeszedjük.

     A földrengés utáni időszak fő prózai filozófiai műve az 1767-ben megjelent A tudatlan filozófus.
Szerkezetében és gondolatmenetében a Filozófiai levelekkel állítható párhuzamba: Descartes-ot,
Bayle-t, Cudworth-t, Leibnizet mint filozófiai regényírókat, nem igazi filozófusokat utasítja el,
Descartes-ot talán még határozottabban, mint korábban. Az egyetlen, amit védelmére felhoz, hogy a
szokásos ateizmus-vád ellene és Gassendi ellen csupán azon alapul, hogy észérveket használtak. A
külön kiemelt ellenfél most a nem túl mélyen elemzett Spinoza, akit viszont egyértelműen ateistának
tekint, mert hiába hivatkozik Istenre, hiányzik istenfogalmából a gondviselés. Őt azzal menti, hogy
mindennek ellenére morálisan példaszerű életet élt, s rendszere senkire sem volt hatással – mint
ahogyan egyetlen filozófusé sem, hiszen „az emberek viselkedése a szokáshoz igazodik, és nem a
metafizikához”. Voltaire saját nézeteinek kifejtését olvasván nehezen lehet elfojtani a gondolatot,
hogy ő maga elméletében is a szokáshoz igazodik, nem a metafizikai gondolkodókhoz. Locke-ot
követi a megismerés empirista jellegű rekonstrukciójában, de fejtegetésének középpontja mégis a
legfőbb, felfoghatatlan, végtelen értelem létének állítása, akitől – teremtményei lévén – függünk.
Ismét leszögezi, hogy a létező rosszból nem lehet egy ellenlábas teremtőre következtetni: „csak egy
legfőbb alkotó létezik”. Az erkölcsöt viszont a korábbi műnél határozottabban horgonyozza le egy
már-már Grotiushoz hasonlóan értett igazságosságfogalomban, amely az Istentől adományozott
észből fejlődik ki az egyiptomiakban s a kóbor szkítákban egyaránt. Ez a – képességként velünk
született – igazságosság az emberi társadalmak köteléke. Ezt az elgondolást Voltaire összekapcsolja
Locke bírálatával: úgy értelmezi Locke-ot, mintha az Értekezés első könyvében, azzal, hogy a morális
velünk született elveket elveti, elvetné azt is, amit ő maga javasol. Ez persze több mint kérdéses, de
ebbe most nem kell belemennünk. Viszont Newtonra hivatkozva állítja, hogy a természet mindig
összhangban van magával, s ezt Newtonon túlmenve az erkölcs birodalmára is kiterjeszti: „az erkölcs
alaptörvénye egyformán hat minden jól ismert népre”. Ezek az elgondolások természetesen oda
vezetnek, hogy Hobbeszal szemben is kritikai megjegyzéseket tesz, aki az igazságos és igazságtalan
mércéjét alapvetően az adott állam szuverén uralkodójától várja.

     Politikai nézetei az 1762-ben született Republikánus gondolatokban közvetveközvetlenül
Rousseau társadalmi szerződés koncepciójának kritikájaként jelennek meg. Ugyan Voltaire is a
demokrácia hívének mutatja magát, de nem az általános akaratban manifesztálódó, az egyes
akaratoktól függetlenedő közös akarat értelmében, hanem a Rousseau által bírált angol típusú
képviseleti rendszer pártfogójaként. A mondén szellemében Voltaire természetesen határozottan
elveti Rousseau luxuskritikáját: egyrészt azt tartja, hogy a luxusjavak fogyasztásával együtt járó
társadalmi egyenlőtlenség a fejlődés hajtóereje, másrészt úgy véli, a fogyasztás csak a magánszférába
való behatolás révén volna a kormányzat ellenőrzése alá vonható, ez pedig megengedhetetlen. Noha
Montesquieu-ben is talál bírálni valót, jelesül a kereskedés republikánus szellemű megvetését, a
fanatizmus ellen szóló Montesquieu-t mégis közelebb állónak tekinti magához, mint Rousseau-t –
akit A Mondénben mint operaszerzőt sem tart sokra.

6.6.3. Claude Adrien Helvetius (1715–1771)
Ha nem is oly radikálisan, mint a később említendő La Mettrie, de világosan követi a szellem
redukcionista-szenzualista modelljét. De l’esprit (A szellem) című, 1758-ban megjelent művét épp e
tendenciák miatt azonnal elítélték az udvarban, ahol Helvetius élt, s ennek nyomán el is kellett
hagynia Versailles-t, miközben Angliában és Poroszországban lelkes fogadtatásban részesült. 1772-
ben, halála után jelent meg az eredeti mű gondolatait továbbfejlesztő műve Az emberről,
képességeiről s neveléséről.

      Mindkét mű alapja az elme tevékenységeinek – úgymint az ítélés, valamint az értékelés –
visszavezetése tárgyak viszonyainak észlelésére, illetve a gyönyörre való törekvésre, vagyis csupa
elszenvedett történésre. Az észlelés mint minden elmeművelet alapja igaz kell hogy legyen, a tévedés
forrásai a szenvedélyek s a nyelv.

      Helvetius művének másik fontos motívuma az érdekek hangsúlyozása, amelyek megelőzik az
ember teoretikus tevékenységeit. Condillachoz hasonlóan úgy véli, az érdekeknek nem csupán az
értékelésben van szerepük, hanem már az észlelésben is: az érdekek bírnak rá, hogy egyáltalán
összevessük egymással az észlelt tárgyakat. Mivel a társadalmak kialakulása is a történetileg változó
érdekek hatására megy végbe, az egyéni és a közösségi érdekek között konfliktusok léphetnek fel,
melyeket a közösség, illetve a nagyobb közösség javára kell feloldani Helvetius szerint. Amikor
morális szempontból vizsgáljuk a cselekedeteket, akkor is az érdekeknek kell a döntő szerepet
játszaniuk: nem megvetni kell az emberi cselekedeteket, hanem a bennük működő érdekekre
hivatkozva megérteni őket: Spinoza programjának elemeire ismerhetünk rá ebben az elgondolásban,
s ugyanakkor az olyan moralizáló megközelítések kritikájára, melyek az embert eredendően rosszra
hajló lényként gondolják el, mint például Rousseau-é, akit Helvetius az emberről szóló művében
kifejezetten bírál is. Persze éppoly kevéssé lehet az ember eredendő jóságáról beszélni, már csak
azért sem, mert az értékeket sem racionális belátással, sem a – nem létező – morális érzékkel nem
lehet megközelíteni.

      Nagy hangsúlyt helyez Helvetius a nevelésre, ám ugyanakkor a törvényhozásra is: hiszen ha
egyszer az ember csak kevéssé autonóm kezdeményezője gondolatainak s cselekvéseinek, akkor a
külső körülményeket, a külső hatóerőket kell olyanná alakítani, hogy a társadalomban el lehessen
érni az eredendő célt, a közösség érdekének érvényre jutását a partikuláris érdekekkel szemben.

6.6.4. Etienne Bonnot de Condillac (1714–1780)
A Voltaire-től propagált locke-i empirizmus híve, de kritikusa is egyben, amennyiben igyekszik még
azon is túlmenni, amit Locke fölhoz a velünk születettség ellen. Párizsban tanult teológiát, pappá
szentelték, de nem volt gyakorló pap. 1746-ban jelent meg az Essai sur l’origine des connaissances
humaines (Vázlat az emberi ismeretek eredetéről), 1749-ben pedig a Traité des systèmes (Értekezés a
rendszerekről). Az Enciklopédia számára írta a Systèmes (Rendszerek) s a Divination (Jövendölés)
szócikkeket. 1754-ben jelent meg az Értekezés az érzetekről (Traité des sensations), amellyel
kapcsolatban az ateizmus vádját hangoztatták vele szemben. Mintegy védekezésképp jelentette meg
a Tanulmány a szabadságról című írást (Dissertation sur la liberté). A Traité des animaux-ban
(Értekezés az állatokról) Buffon ama nézete ellen érvel, mely szerint az állati lélek anyagi természetű.
1758–67 közt a pármai herceg nevelője, ezzel összefüggésben írja „tanulmányi tervét” (Cours
d’études). 1776-ban jelent meg a Le commerce et le gouvernement considérés relativement l’un à
l’autre (A kereskedelem és a kormányzat viszonya egymáshoz) című írása, 1780-ban pedig a La
logique. Befejezetlenül maradt fenn a La langue des calculs (A kalkulusok nyelve).

      Az érzetekről szóló értekezés váza egy genetikus gondolatkísérlet: gondoljuk el, hogy mi
magunk építjük fel legegyszerűbb kezdeményeiből a gondolkodó embert, éspedig úgy, hogy
kezdetben csak egy márványszobrot veszünk tekintetbe minden érzőképesség nélkül, majd
fokozatosan az egyszerűbbtől indulva adjuk hozzá a különböző érzékeket. Az első érzék a szaglás, ezt
követi a hallás, az ízlelés, a látás és a tapintás. A tapintásnak azért van különös jelentősége, mert
Condillac – a Látáselmélet Berkeleyjához hasonlóan – a tapintásnak tulajdonítja azt a szerepet, hogy
külső tárgyakról ítéljen, valamint, hogy a többi érzéket rávezesse, megtanítsa arra, hogy a specifikus
érzeteket külső tárgyakra vonatkoztassa. A tapintás segítsége nélkül a csupán színeket észlelő látás
sohasem juthatna a nagyság, az alak, a kiterjedés ideáihoz. S a látásnak kifejezetten tanulnia,
gyakorolnia kell a tapintáshoz való kapcsolódást, semmi esetre sem születik velünk. A két szemmel
látás analógiáját a két bottal való tapintással, amely Descartes-nál a velünk született, természetes
geometria elvének alapja, Condillac – Berkeley nyomán – éppenséggel a melletti érvként alkalmazza,
hogy a távolságérzékelést a tapintástól tanulja el a látás, nem pedig veleszületett kincstárából
bányássza elő. De a tapintás ad választ Condillac szerint arra a kérdésre is, hogy mi késztet bennünket
külső tárgyak feltételezésére. Hiszen végül is minden érzet önmagában véve csupán saját jelenlegi
fájdalmunkhoz hasonló érzés, nem pedig idea, melyet ítéletalkotás révén alkotok meg, vagy pedig az
érzetnek az emlékezetbe kerülésével jön létre. Ám mindez még mindig csak a lélek módosulása, nem
vonatkozik valamely külső dologra. Ez csakis a szilárdságérzet révén megy végbe, ami egyszerre érzés
és idea. Amennyiben a lélek módosulása, annyiban érzés, ám amennyiben eredeti vonatkozás van
benne a külső dologra, annyiban idea. Tehát a tapintás által adott szilárdságérzet révén tanulják meg
a többi érzékek, hogy érzeteiket külső tárgyakra vonatkoztassák.

      Azért az érzetekről szól ez értekezés, nem pedig az értelemről, mint Locke-nál, mert Condillac
szerint Locke minden ellenérve dacára engedett az innátizmus híveinek annyiban, hogy velünk
született értelmi képességeket tételezett fel. Márpedig e képességeket tanulnunk kell, éspedig
magukból az érzetekből. Condillac szerint Locke homályosságának első oka, hogy az érzékek mellett a
reflexiót is föltételezte ideáink forrásaként, miközben ez utóbbi sem más, mint érzet: „az a csatorna,
melyen keresztül az ideák szétáradnak az érzékekből”. Locke elméletének másik hibaforrása az, hogy
nem vette észre, hogy az ítélet benne rejlik már magában az érzékelésben. Az ítélés ugyanis nem
valamely aktív képesség az elmében, hanem automatikusan létrejön, ha legalább két érzet osztja meg
figyelmünket. Ekkor ugyanis a kétfelé fordult figyelem elkerülhetetlenül összehasonlít, különbséget
vagy hasonlóságot vesz észre, s Condillac szerint épp ezek észrevevése az, amit ítélésnek
nevezhetünk. Az ítélés tehát nem velünk született képesség, hanem az érzetekre irányuló figyelemből
bomlik ki. Amikor pedig már sok összehasonlítást és ítélésaktust végeztünk, s feltérképeztük egy
tárgy más tárgyakhoz fűződő relációit, az eredmény nem lesz más, mint a tárgy ideája. A reflexió
pedig nem más, mint a figyelemnek az idea kialakítása során végbemenő mozgása egyik tárgyról a
másikra s vissza.

    Fölvethető persze a kérdés, hogy honnan származik maga az az érzetekre irányuló figyelem,
amely az elme önálló, aktív képességnek tűnő funkcióinak kiindulópontját alkotja. Hiszen nincs abban
ellentmondás, hogy az érzetek úgy találnak ránk, hogy figyelmünket kiváltanák, s így
kibontakoztatnák elménk műveleteit. Condillac e kérdés megválaszolásában is Locke követője, ám
konzekvensebb nála. A már Locke-nál is nagy szerepet játszó nyugtalanságot teszi meg azzá az
érdekké, amely a szükségképp kellemes vagy kellemetlen érzetek közül a boldogságunkhoz elvezető
kellemesek kutatásával s a kellemetlenek kerülésével „kiváltja a lélek működését”.

6.7. Diderot és az Enciklopédia
Denis Diderot (1713–1784) hosszú ideig tanult jezsuita, illetve janzenista befolyás alatt álló
oktatási intézményekben, majd dolgozott megélhetéséért anélkül, hogy valamilyen polgári
foglalkozást igyekezett volna megszerezni. Autodidaktaként megtanult angolul, s 1745-ben
saját fordításában megjelentette Shaftesbury értekezését az erényről s az érdemről. A deizmus
tartósan nagy hatással volt gondolkodására, a későbbiekben időnként panteista, időnként
ateista-materialista módon értelmezte.
      1746-ban, a Fecsegő csecsebecsék című regény mellett megjelent Filozófiai
gondolatok című munkája is, mely a deista elgondolások továbbfejlesztése. A párizsi
parlament elítélte s elégettette a művet. 1747-ben íródott a keresztény vallás kapcsán nem
eléggé tiszteletteljes A szkeptikus sétája, mely az 1749-ben megjelentetett Levél a
vakokról című írással együtt, amelyben egy vak brit matematikust panteistaként beszéltet – s
persze a magát már komoly vállalkozássá kinövő Enciklopédia miatt –, Diderot-t három
hónapra a vincennes-i erődbe zárják. 1751-ben jelent meg a Levél a süketekről és a
némákról és a Bacon, Newton, Condillac és d’Alembert hatását mutató Gondolatok a
természet értelmezéséről (Interprétation de la nature), valamint az Enciklopédia első kötete.
1761-62 táján írja a Bevezetés az alapelvekbe, illetve a Pótlások a Filozófiai
gondolatokhoz című műveket, 1769-ben pedig a D’Alembert és Diderot beszélgetését és
a D’Alembert álmát; utóbbiakban Spinoza bizonyos hatását mutatóan lép túl a puszta
mechanikus anyagfelfogáson. 1770-ben írja meg a Filozófiai elvek az anyagról és a
mozgásról című írást, a következő évben pedig a Pótlást Bougainville utazásához, melyet
majd 1780-ban egészít ki újra. 1770–73 időszakában írja meg a Rameau unokaöccsét. II.
Katalin cárnő igyekezett szolgálatába állítani, ám rövid szentpétervári tartózkodás után 1774-
ben, talán nem csupán a klíma elől menekülve, visszatért Párizsba. 1776-ban rövidítve
megjelenteti az Oroszországból való visszatérése közben keletkezett Az uralkodók
politikájának alapelveit, melyben az alkotmányos monarchia helyett a köztársasági
kormányzatot részesíti előnyben. 1782-ben fejezi be a jóval korábban elkezdett A fiziológia
elemei című művét.
Diderot és a matematikus Jean Lerond d’Alembert (1715–1783) 1747-től – ők ketten,
valamint Condillac és Rousseau ekkor kötöttek barátságot – 1757-ig együtt szerkesztették
a Nagy enciklopédiát (1751–1780), a 18. század legnagyobb filozófiai-tudományos-
felvilágosító vállalkozását, ettől kezdve azonban Diderot egyedül dolgozott tovább.
Az Encyclopédie ou Dictionnaire raisonné des Sciences, des Arts et des Métiers, egy kevésbé
jelentős angol minta, Chambers Cyclopediája nyomán, alfabetikus rendben egyrészt a
kortársak számára hozzáférhető tudományos és művészeti-mesterségbeli tudás teljességét
próbálta leírni, másrészt a szerkesztők csaknem ugyanakkora súlyt helyeztek az illusztrációkra
is, melyek az összesen 20 szöveges kötet mellett 11 további kötetet töltöttek meg.
D’Alembert volt az egész vállalkozást nyitó s indokló Elöljáró beszéd szerzője, amely az
emberi tudás történetének vázlata, benne a Descartes által véghezvitt fordulat
Voltaire Filozófiai levelek című írásával megegyező értelmezésével: a fordulat oly nagy
jelentőségű volt s oly nagy bátorság kellett hozzá, hogy emellett eltörpül, hogy fizikai
eredményeit megcáfolták, racionalista alapú módszertana helyett empirikus-kísérleti
módszertant alkalmaznak, a metafizika pedig teljes mértékben háttérbe szorult a kor
gondolkodásában. Descartes előkészítette azt, amit Huygens vitt tovább s Newton teljesített
be a tudományban, a filozófiában pedig Locke volt az, aki Értekezésével kidolgozta a „lélek
kísérleti fizikáját”.
      Éppúgy, mint Voltaire esetében, terjedelmi okokból most is el kell tekintenünk az olyan
irodalmi művek filozófiai aspektusainak elemzésétől, mint amilyen a Rameau
unokaöccse,a Mindenmindegy Jakab és Az apáca. Diderot kétségkívül a nem
filozofikus philosophe egyik prototípusa lehetne a szigorú rendszer iránti csekély
fogékonyságával, kiadói működésével, azokkal az évekkel már érett gondolkodó korában,
melyeket a zeneelmélet, a kémia s a többi tudomány elsajátításának szentelt, összművészeti
érdeklődésével s politikai tanácsadó voltával. Néhány fontos szempontot azonban így is
kiemelhetünk, melyek összekapcsolják őt a hagyományosabb értelemben vett filozófiával.
Ilyen mindjárt a „természet értelmezésének” gondolata, ami világosan utal
Bacon interpretatio naturae elgondolására a Novum organumból. S tulajdonképpen még a
baconi kifejezés kritikai oldala is jelen van Diderot-nál: minden barátságuk ellenére sem
követi Condillacot Locke empirizmusának radikalizálásában. Diderot szerint a
természetmegismerésnek három fázisa van: a tények összegyűjtése (recuellir) megfigyelés
révén, a tények összekapcsolása (lier) a reflexió által s végül a tapasztalat általi
igazolás (vérifier). A tények kapcsolata nem adódik automatikusan a megfigyelés fokozása
révén, hanem egyfajta ösztön vezérelte heurisztikára van szükség, mintegy hipotézisek
alkotására – a newtoni diktum ellenében. De nem mindenfajta hipotézis alkalmazható
szerinte: különösen fontos, hogy a teleologikus magyarázatokat, melyeket
antropomorfizmusnak tekint a spinozai Etika első könyve függelékének szellemében, ne
engedjük meg a természettudományokban. Ezek a képzelőerő teremtményei, csakúgy, mint a
tiszta matematika elemei, melyet Diderot – a természettudományokkal s a bennük alkalmazott
matematikával ellentétben – nem sokra tartott.
      Azzal az elgondolással szemben, hogy az észlelés nyomán automatikusan létrejönne a
természetet pontosan leképező kapcsolat az elménkben, különösen a vakokról és a
süketnémákról szóló levelekben hangsúlyozza az érzékszervek s az idegrendszer felépítésének
jelentőségét érzeteink feldolgozása tekintetében. A vakon születettek metafizikája s morálja
más, mint a mindig is látóké. Ugyanakkor azon kevesek közé tartozik, akik a Locke óta
nevezetes Molineux-kérdést (hogy ti. egy vakon született, de operációval látóvá tett ember
képes volna-e felismerni egy addig csak tapintással érzékelt kockát), igennel válaszolják meg.
Az igenlő válasz alapja az, hogy megkülönbözteti az igazi látást attól a közvetlenül a műtétet
követő állapottól, amikor rendezetlen benyomások tömeg rohanja meg hirtelen az újonnan
látót. A rend helyreállítása pedig részben optikai úton, részben a nyelv által történik, amelybe
Diderot nem csupán a szavak által tagolt nyelvet, de a gesztusnyelveket is beleérti.
      A rend Diderot számára nem kevésbé fontos az egész természet vonatkozásában is. A
korai Filozófiai gondolatokban még megengedhetőnek vélte, hogy a természeti rendből annak
szerzőjére következtessünk, de a későbbi művekben, mint amilyen a Filozófiai elvek vagy
a D’Alembert álma az „istenféleségnek” már legfeljebb az anyagi világon belül, az
öregedésnek s pusztulásnak kitéve lehetne helyet találni. Annyira nincs szükség külső okra a
mozgás, a tevékenység magyarázatához, hogy kifejezetten minden molekula rendelkezik
belső erővel, törekvéssel, amely kiapadhatatlan, s így a belőlük összetevődő testek ugyancsak
nincsenek állandó nyugalomban. Az abszolút nyugalom geometriai és metafizikai absztrakció,
amellyel szemben a fizikus és a kémikus Diderot úgy fogja föl a testeket, ahogyan a
természetben vannak. Maupertuis „Baumann” álnéven 1751-ben megjelentetett Dissertatio
inauguralis metaphysica de universali naturae systemate (Bemutatkozó metafizikai értekezés
a természet egyetemes rendszeréről) című művének alapgondolatát továbbfejlesztve úgy
vélekedik, hogy nemcsak vak erő, de bizonyos érzékenység is van az anyag minden
molekulájában, ami oda vezet, hogy a belőlük összetevődő világegész is lelkes, érző,
bizonyos értelemben isteni lény. Jóllehet aligha található két, részleteiben is eltérőbb
nézetrendszer, mint Diderot-é és Spinozáé, előbbi ezen gondolatainak visszavezetése Spinoza
filozófiájáig kézenfekvő.
     Viszont ha feltételezzük, hogy a mozgás az anyag molekuláiban rejlő saját erő
következménye, akkor annak ellenére egy átfogóan determinált világhoz jutunk, hogy e
determináltság nem az egyszerű mechanikus meghatározottság értelmében veendő. Az
akaratot csak annyiban s akkor tekinthetjük szabadnak, ha nem tudjuk, milyen okok
késztetnek választásra. Különben az igazság az, hogy mindig valamilyen benyomás, akár
jelen, akár múltból fennmaradt, akár jövőre vonatkozó határozza meg az akaratot. Ennek
megfelelően pedig erény és bűn helyett inkább jótékonyságról vagy kártékonyságról kell
beszélni, aminek kialakulása egy-egy emberben az őt érő benyomások ellenállhatatlan
tömegeinek sodrásától függ. Ez a gondolatmenet egy olyan naturalista etikába kell hogy
torkolljék, amelyben az erényes cselekedetek jutalma s a bűnösök büntetése egyaránt
természeti hatásokban keresendő: az önfeláldozó cselekedet jutalma mások elismerése és az
önbecsülés, a gonosz büntetése pedig „a legnagyobb baj, ami embert érhet: elvesztjük
embertársaink megbecsülését” (Levél Landois-hoz, 1756. VI. 29.).
Az Enciklopédia kapcsán említsünk meg néhányat a természettudományoknak a filozófiához
kapcsolódó 17. századi fejleményei közül, ahogyan tettük ezt a korábbi századokkal
kapcsolatban is. Általánosságban elmondhatjuk, hogy a mágiával, az okkult tudással való
kapcsolat teljességgel megszűnt, részben a – mágia által is megcélzott – természetátalakítás
nagy méreteket öltő, nyilvános gyakorlata nyomán. Egyszersmind átalakult a tudományok
filozófiához fűződő viszonya is: a teleologikus elgondolások maradványainak fokozatos
kiszorulása a tudományok magyarázati modelljeiből azt is magával hozta, hogy a természet
egészére, s különösen a természeten kívül, illetve fölött feltételezhető alkotóra való hivatkozás
egyre csekélyebb szerepet játszott, s így az ezzel foglalkozó filozófia is veszített
jelentőségéből.
Elsőként Bernard le Bovier de Fontenelle (1657–1757) neve kínálkozik említésre, aki hosszú
életének köszönhetően valóságos kapocs a korai s a voltaképpeni felvilágosodás közt, s a
Mersenne-, Oldenburg-féle tudós szervezők méltó utóda a megváltozott körülmények között.
Fontenelle egyrészt szépirodalmi és kritikai munkássága révén ismert, másrészt elsősorban
tudománynépszerűsítőként, nálunk főképp a Beszélgetések a világok sokaságáról (1686/1979)
szerzőjeként. 1691-től az Akadémia tagja, 1697-től örökös titkára, ebbéli minőségében
megírja az Akadémia történetét s emlékbeszédeket tart az elhunyt tagokról. Fontosabb további
művei még az Éléments de la géometrie de l’infini (A végtelen geometriájának elemei, 1727)
és a Théorie des tourbillons cartésiens (A Descartes-féle örvények elmélete) 1752-ből.
Érdemes megemlíteni a klasszikus mechanika továbbfejlődését részint d’Alembert műveiben,
részint Joseph Louis de Lagrange (1736–1813) és Pierre Simon Marquis de Laplace (1749–
1827) műveiben. Lagrange Mécanique analytique-ja (1788) a klasszikus mechanika alapvető,
mindenfajta teológiai-metafizikai előfeltevéstől függetlenül megalkotott összefoglalása.
Laplace pedig a newtoni mechanika továbbfejlesztésével az égitestek rendszerének
keletkezésével kapcsolatban ugyanarra a hipotézisére jutott, mint Kant korai, Az ég általános
természettörténete és elmélete című művében (1755). Az egész 17–18. századot átható
mechanikai elgondolást az események tökéletes determináltságáról Laplace fejezte ki
elhíresült – a mai fizika fényében tarthatatlannak bizonyuló – tézisében, mely szerint, ha lenne
egy olyan elme, amely egy adott pillanatban tökéletesen ismerné a világegyetem minden
testének helyzetét és kezdősebességét, ebből ki tudná következtetni minden korábbi és
jövőbeli állapotát.
6.8.1. Julien-Offray de La Mettrie (1709–1751)
A francia felvilágosodás általánosan ismert, radikálisan materialista és ateista ágának egyik fő
reprezentánsa. Leidenben szerzett orvosi képesítést és egy időben hadiorvosként működött.
Kutatásai a tudat jelenségeinek fizikai alapjaira vonatkoztak, első eredményeit az Histoire naturelle
de l’âme-ban (A lélek természettörténete, 1745) adta ki. 1748-ban jelent meg leghíresebb műve, Az
ember-gép, melynek materialista téziseit már Leidenben sem nézték jó szemmel, s így Maupertuis
segítségével Berlinbe ment. További munkái, mint az 1751-es L’art de jouir (Az öröm művészete) is,
Berlinben jelentek meg.

     La Mettrie anyagelvű filozófiáját az orvostudomány analógiájára építi fel mint olyan tudást,
amely szintén a természeti okok s okozatok körében mozog, és gyakorlati hatásra törekszik. Egyrészt
igyekszik elősegíteni, hogy kifejlődjenek az individuális készségeink, másrészt igyekszik hozzájárulni a
közjó előmozdításához. Ennyiben persze eleve bizonyos ellentétben áll a természet feletti hatóerőkre
összpontosító vallással.

      A test-lélek dualizmusból fakadó nehézségek hatására La Mettrie elveti a testetlen lélek
gondolatát: úgy véli, a lélek az agy anyagi folyamatainak funkciójaként ragadható meg legjobban,
éspedig teljes összhangban a kísérleti eredményekkel. Ez viszont azt jelenti, hogy teljesen fölösleges
olyan anyagtalan létezőket posztulálni, amelyekre nincs szükség a megfigyelt tények magyarázatához.
A tudatélet eseményei nem csupán függnek az idegrendszer működésétől, hanem kifejezetten nem
mások, mint az agykéregben zajló folyamatok. Ez az egyértelműen materialista állásfoglalás
előfeltételezi Locke óvatos empirizmusának azt a szenzualista radikalizálását, amely Condillacnál
kapja meg klasszikus alakját: az értelem tevékenysége észleletek közti kapcsolatok megfigyelésére
korlátozódik, a reflexió a testi jellegű ideák asszociációjára épül, az emlékezet pedig az észleletek agyi
lenyomatain alapul.

     A gyönyör művészetéről szóló műben körvonalazott etika alapvetően hedonista jellegű, a hozzá
kapcsolódó morálfilozófia fő feladata pedig annak vizsgálata, mi vezet el a legbiztosabban ahhoz a
gyönyörhöz, melyre elkerülhetetlenül törekszünk.

6.8.2. Paul Henri Thiry d’Holbach (1723–1789)
Eredetileg Paul Heinrich Dietrich von Holbach a radikális felvilágosodás talán legradikálisabb
képviselője, az Enciklopédia számára írt természettudományos szócikkeket, majd már a Le
christianisme dévoilé (Leleplezett kereszténység) című, 1766-os írásában az ateista álláspontot tette
magáévá. Ettől kezdve a kritikák kereszttüzében állt, Voltaire is szüntelen ostorozta, írásait névtelenül
vagy álnéven jelentette meg, mint legnevezetesebb könyvét, A természet rendszerét is (1770), mely a
„Mirabaud” név alatt jelent meg. Ugyanebben az évben jelentette meg Histoire critique de Jésus-
Christ, ou Analyse raisonnée des Evangiles (Jézus Krisztus kritikai története, avagy az Evangéliumok
észérvek általi elemzése) című művét, a későbbiekben pedig morál- és politikafilozófiai témákkal
foglalkozott, mint például az Ethocratie ou le Gouvernement fondé sur la morale-ban (Etokrácia avagy
a morálra épülő kormányzat, 1776) című könyvében.

      Holbach műveit a kortárs radikális tendenciák összekapcsolása jellemzi egy olyan egésszé, amely
végül is a hasznosság elve alá rendelt hedonizmus morális elvére épül. Fizikája atomisztikus, s erre
épül rá az empirikus tudományként kifejtett lélektan a condillaci alapokon. A metafizikát teljes
egészében elveti mint olyan próbálkozást, mellyel a fizika uralomra jutása előtti időkben próbáltak a
valóságról gondolkodni – ám saját, fizikus kora előtt csak kimérákig jutottak. A túlvilág helyett az e
világra kell figyelmünket összpontosítani.
     Holbach egész valláskritikája végül is azt az egy átfogó célt követi, hogy megszabadítsa az
embert attól az akadálytól, mely nem engedi igazán természetes módon, a boldogságra való
természetes törekvésnek megfelelően élni. A morál nem építhető egy szörnyűséges és változékony
kedélyű isten alakjára, mert ezzel csak tönkretesszük azt. Ráadásul a különböző típusú emberek
különböző típusú isteneket imádnak, s így a vallásban eleve benne van a viszálykodás csírája.

      A vallás elleni harc fontos eszköze e világi eredetének bemutatása: a 17. század clandestine,
„földalatti” irodalmának közhelyét alkalmazva a megmagyarázhatatlan természeti jelenségektől való
félelemre mutat rá Holbach, melyet azután kitalált antropomorf hatalmak tevékenységével hoztak
összefüggésbe. Egy másik motívum politikai jellegű: a teológusok igyekeztek oly mértékben
bűnösként bemutatni az embert, hogy az minden isteni büntetést érthetővé tegyen; ezt a
megkérdőjelezhetetlen isteni hatalmat pedig összekapcsolták a világi uralkodók hatalmának
értelmezésével. Részben a világi mintájára gondolták el az isteni hatalmat, részben az isteninek
tekintett hatalommal támogatták a politikai hatalmat. Az Isten – szükségképp homályos – eszméje
tehát nem tesz jó szolgálatot: az általa reprezentált lény létezése nem bizonyítható, feltételezése
pedig semmit sem magyaráz meg, hanem inkább még mindent homályosabbá tesz. A vallásra épülő
morál ráadásul ellentétes az igazi, vagyis a természetes morállal, amely a természet törvényeinek
való engedelmességet követel.

      A társadalom létrejöttének magyarázatát Holbach alapvetően a szerződés koncepciójára építi,
ennélfogva végső soron egyfajta népszuverenitást tételez, ahol is a polgárok szabad
akaratnyilvánítása határozza meg a kormányzati hatalmat. A kései utókor felfedezheti e
fejtegetésekben Rousseau hatását és a forradalom alapvető elgondolásainak megelőlegezését.

A filozófusok természetesen már Marx előtt is komolyan foglalkoztak a gazdaság kérdéseivel, s így
helyénvaló bevezetni két alapfogalmat, melyek a 17–18. századi gazdasági gondolkodás két,
egymással rivalizáló modelljét jelentették. A merkantilizmus eredetileg a 17. századi Franciaországban
játszott jelentős szerepet, mert a centralizálással, az államszervezet racionalizálásával, az országon
belüli szabad kereskedelem lehetőségének megteremtésével hozzájárult Franciaország természeti
lehetőségeinek ésszerű kihasználásához. Jean-Baptist Colbert, XIV. Lajos miniszterének nevéhez
fűződik sok olyan intézkedés meghozatala, melyek a merkantilizmus fő céljait szolgálták: a
kereskedelmi többlet kialakítását, a belső ipari termelés fejlesztését s termékeinek vámmal történő
védelmét, a nemesfém felhalmozását az országban.

A 18. században ezzel szemben az az elgondolás vált uralkodóvá, mely az ország gazdagságának fő
forrását a nagy kiterjedésű birtokokon folytatott, racionalizált mezőgazdasági tevékenységben látta.
XV. Lajos orvosa, François Quesnay (1694–1771) volt a fiziokraták irányzatának megalapítója.
Quesnay az Enciklopédia néhány szócikkében és más írásaiban propagálta ezt az elgondolást. A
fiziokraták elgondolásai közé tartozott, hogy az állam által nem befolyásolt gazdaságban valamifajta
„természetes rend” (ordre naturel) bontakozik ki, amely végül is legitimálja a minél nagyobb
szabadság elvét a gazdaságban. A tulajdonról vallott nézeteik tekintetében közel álltak Locke-hoz, aki
a munka szerepét emelte ki a tulajdon értelmezésekor.

6.8.3. Jean-Antoine-Nicholas Caritat de Condorcet (1743–1794)
Párizsban tanult matematikát d’Alembert irányításával, s már korán kitűnt egy, az integrálszámításról
szóló munkájával. Egész gondolkodásában nagy szerepet játszott a valószínűségszámítás. Miután
megismerkedett Turgot s a fiziokraták gondolataival, érdeklődése olyannyira a közgazdaság felé
fordult, hogy mikor Turgot 1774-ben miniszter lett, Condorcet lett a tanácsadója. A forradalom idején
részt vett az Emberi jogok nyilatkozatának kidolgozásában, ám bírálta az eleinte a királynak túl sok
befolyást biztosító alkotmányt s a helytelen gazdaságpolitikát. A forradalmi események hatására
fokozatosan feladta korábbi elgondolását az alkotmányos monarchia ideális voltáról s republikánussá
vált. 1791-től a törvényhozó gyűlésben töltött be különböző funkciókat. Később vezetésével
dolgoztak ki egy alkotmánytervezetet, ám végül nem azt fogadták el, az elfogadott szöveget nyíltan
bírálta, amiért bevádolták, és őrizetbe is vették volna, ha idejében meg nem szökik, s el nem rejtőzik.
Rejtekhelyén írta meg Az emberi szellem fejlődésének vázlatos történetét. Mikor végül elhagyta
rejtekhelyét, rövidesen elfogták, s bebörtönözték; cellájában másnap holtan találták.

      A haladás volt Condorcet gondolkodásának átfogó motívuma, ennek zálogát látta a nép
kiművelésében (Dissertation philosophique et politique, Filozófiai és politikai értekezés, 1779), s ezt
igyekezett elősegíteni azáltal, hogy az emberi egyenjogúság eszméjét teljes érvényesüléshez
igyekezett juttatni. Ennek egyik aspektusa a választójog kiterjesztése, a másik pedig a rabszolgaság
eltörlése volt (Réflexions sur l’esclavage des nègres, Megfontolások a négerek rabszolgaságáról,
1781).

      Condorcet a francia felvilágosodás philosophe-jainak nagy többségéhez hasonlóan maga is
empiristaként gondolkodott, ám a matematika iránti vonzódása s az az elgondolása, hogy a
matematikai igazságok nem puszta absztrakciók, hanem a tárgyakra alkalmazva sajátos realitást
kapnak, az általánostól eltérő jelleget kölcsönöz empirizmusának (Discours sur les sciences
mathématiques, Értekezés a matematikai tudományokról, 1786). A matematikai észhasználat révén
kiszámítva a rajtunk kívüli hatóerők működését, fölülemelkedünk azokon, akik pusztán elszenvedik
hatásukat. A valószínűségszámítás révén ráadásul saját magatartásunkat is megbízhatóbban tudjuk
irányítani, mert a puszta szubjektív, valószerű látszat (vraisemblance) helyébe a valószínűség
objektíve érvényes mértékét állíthatjuk, s erre már teljes joggal építhetjük döntéseinket. Ám a
matematikai gondolkodás igazi haszna csak akkor bontakozik ki, ha nem csupán emberek kis
csoportjának privilégiuma lesz, hanem általánosan elterjed. Rousseau álláspontjával szemben tehát
Condorcet a tudománynépszerűsítés mellett foglal állást. Az emberi cselekedetekre alkalmazott
valószínűségszámítást mathématique sociale-nak nevezte, s különösen fontosnak tartotta a
forradalom által teremtett új cselekvési térben, amelyet racionálisan újjáalakítani kívánt, s nem arra
törekedett, hogy egy régi rendet restauráljon.

      Condorcet nemcsak a gazdaságelméletben volt a külső beavatkozástól mentes fejlődés híve,
hanem az alkotmányra vonatkozó elgondolásaiban megmutatkozó politikafilozófiája is liberális: a
szabad individuumok által szerződés útján létrehozott társadalmi közösség koncepciójából indul ki,
melynek célja az individuumok bizonyos természeti, polgári és politikai jogainak védelme, mint
amilyen a szabadság, az egyenlőség, a biztonság, a tulajdon, az elnyomással szembeni ellenállás joga.
A szabadságot, amely gondolat- és véleménynyilvánítási, sajtó- és vallásszabadság, a jogrend
keretében alapvetően csak a másik ember szabadsághoz való joga korlátozza. Az ártatlanság vélelme
és a törvények visszamenőleges hatályának tilalma is elgondolásai közt van.

     A történelemre vonatkozó, haladáselvű elgondolásait Condorcet a valószínűségi törvények
objektivitásáról vallott nézeteire építette, hiszen a Vázlat lényegi eleme, hogy a történelmi tények
megfigyelésére alapozva lehetséges extrapolálva előre jelezni a jövőben bekövetkező eseményeket, s
cselekvéseinket is ezen előrejelzéseknek megfelelően lehet irányítani, adott esetben egy utópikus
állapot megközelítése érdekében. A történelmet Condorcet tíz részre osztja, amelyek közül a tizedik a
jövőnek van fenntartva. A Bossuet-féle, a Biblia történeti sémájára építő történetteológiai
elgondolásoktól való teljes elszakadást példázza, hogy a zsidó vallásnak és történelemnek nem juttat
kitüntetett helyet. A „történelem előtti” időkből a negyedik részben a görög kultúrába jutunk, az
ötödikben szó van a kereszténység kialakulásáról is, de nem ez az egész mű strukturáló elve. Ez az elv
nem más, mint az emberi képességek korlátlan fejleszthetőségéről való meggyőződés, s persze az a
hit, hogy a fejlődés alapvetően nem torpanhat meg, s végképp nem csaphat át ellentétébe. A
forradalmat Condorcet olyan vízválasztónak tekintette, amelynél felgyorsulnak az események, s az
igazságnak az előítéletek feletti végső győzelme nem várat már sokáig magára. A protekcionizmustól
nem gátolt, szabad kereskedés közelebb hozza egymáshoz a népeket, a felvilágosodás egyre jobban
terjed, s a „társadalmi matematika” révén eljuthatunk olyan lényegi célok megvalósításához, mint az
egyenlőtlenség megszüntetése az individuumok és a népek között, a képzés általánossá válása és az
ember fizikai és morális fejlődése. Bármennyire is empiristának vallja magát Condorcet, az ember
határtalan tökéletesíthetősége mégis a Descartes által kezdeményezett és Spinoza vagy Leibniz által
továbbvitt racionalista program mintaszerű kimunkálása.

6.9. A német felvilágosodás filozófiája Kant előtt
A német felvilágosodás filozófiája különös képződmény. „Atyjának” Christian Thomasiust
szokás nevezni, aki kortársa ugyan Leibniznek, ám gondolkodóként nála kevésbé eredeti. Így
aztán Leibnizet nem is tekintjük „aufkléristának” – talán azért, mert maga a kifejezés
gyűjtőfogalomnak tűnik, s eleve hajlunk rá, hogy a kisebb jelentőségűnek tartott
gondolkodókat jellemezzük vele. Másik okunk az lehet, hogy Leibniz nem volt egyetemi
filozófus, s ma ismert jelentősebb írásainak többsége nem is volt ismert kortársai számára.
     A német filozófiai műnyelv kialakulása erre az időszakra esik, Thomasius
kezdeményezése nyomán Wolff révén terjedt igazán el a németül filozofálás. A korszak másik
alapvető jellemzője, hogy amilyen mértékben nő Poroszország gazdasági és politikai hatalma,
olyan mértékben válnak a porosz egyetemi s akadémiai intézmények a német filozófiai
gondolkodás központjaivá, nem utolsó sorban annak a megtermékenyítő hatásnak
köszönhetően, amit a más országokból bevándorlók – hugenották, szászok, osztrákok stb. –
jelentettek. A Halléban s az Odera menti Frankfurtban működő egyetem, valamint a Nagy
Frigyes jóvoltából fellendülő berlini akadémia jelentik a legfontosabb filozófiai műhelyeket e
korban.

6.9.1. Christian Thomasius (1655–1728)
Christian Thomasius alapvetően jogot tanult, s eleinte jogászként is működött Lipcsében. 1690-ben
kényszerült rá, hogy Szászországot elhagyja s Poroszországba menjen: először Berlinbe, majd Halléba,
ahol haláláig tanított.

Thomasius tevékenységének több rétege különíthető el. Egyik első, a német nyelv érdekében a
franciával szembeni fellépése: 1687. október 31-én, a lutheri tézisek kiplakátolásának évfordulóján
tette közzé akkori kurzusösszegző írását arról, hogy a németeknek meg kell teremteniük saját
filozófiai-tudományos nyelvüket. Ez egyszersmind egy átfogó nevelési program része is volt, melynek
másik eleme a Monatsgespräche című, kritikus hangvételű kulturális folyóirat megindítása volt
(1688–89). Ugyanebben az időben kapcsolatba került a pietizmus – Philipp Jakob Spener Pia
Desideria című könyve nyomán – első képviselőivel, elsősorban August Hermann Franckéval, akik a
lutheránus ortodoxiát a külsőségektől megfosztott, befelé forduló vallásosság propagálása révén
igyekeztek megreformálni. E kapcsolat mindazonáltal csupán csak egy nagyjából tíz esztendeig tartó
időszakban volt igazán szoros. Bizonyos fajta toleranciaeszmény is felbukkant írásaiban: Lipcsét
részben azért kényszerült elhagyni, mert kiállt amellett, hogy a házasságkötés még akkor is a
házasulandók ügye, nem a teológusoké, ha egyikük a lutheri, másikuk a kálvini reformáció híve.
Ennek az irányvonalnak folytatásaként is tekinthető az 1697-es írás arról, vajon bűn-e az
eretnekség (An haeresis sit crimen). Thomasius vélménye szerint az eretnekség semmiképp sem esik
a földi igazságszolgáltatás hatálya alá. Egyedül a Biblia alapján lehet dönteni, ám a Biblia sem
egyértelmű forrás, marad tehát Isten mint egyedüli bíró: vagyis az emberek körében toleranciával,
nem üldözéssel kell reagálni a nem teljesen ortodox nézetek híveire. A legfontosabb mű az e
tárgykörbe tartozók közül az 1701-es De crimine magiae (A boszorkányos varázslás bűnéről). Ebben
az írásban nem csupán a boszorkányvádak alaptalanságáról ír, hanem arról is, hogy a kínvallatásnak
alávetett ember általában mindent bevall, amit csak a vallató hallani akar.

      A politikai, illetve jogfilozófia területén legkorábbi írásában Pufendorfot követi annyiban, hogy
az emberi értelmet még a bűnbeesés utáni állapotában is alkalmasnak tartja arra, hogy az isteni
akaratot megértse annyira, amennyi ahhoz szükséges, hogy különbséget tudjon tenni jó és rossz
között. Az ész képes rá, hogy felismerje, a társiasság hosszú távon mindenképp megfelel az ember
önérdekének, s ez a felismerés elvezet egyfajta társadalmi szerződés létrehozásához. Ugyancsak az
ész ismeri fel, mely szabályok a legalkalmasabbak az együttműködés szabályozására. Ezek az 1688-
ban megjelent Institutiones jurisprudentiae divinae (Az isteni jogbölcsesség foglalata) alapgondolatai.

      Noha e korai mű német változata 1709-ben jelent meg, az 1705-ben megjelent Fundamenta
juris naturae et gentium (A természetjog s a nemzetközi jog alapjai) már szkeptikusabb az emberek
eredeti képességeit illetően. Míg a korábbi mű még arra az álláspontra helyezkedett, hogy a
kormányzat legitimitását a kormányzók bölcsessége adja, addig a későbbi műben Thomasius már
nem gondolja, hogy az emberek különösebben ésszerűen viselkednek vagy jó akaratúak a természeti
állapot körülményei között. A kormányzót nem feltétlenül tünteti ki különös bölcsessége, az
embereknek egyszerűen szabályokra van szükségük, s az uralkodó megadja nekik ezeket.

      A szűkebben vett filozófiában nézeteit általánosságban az eklekticizmus és az antiracionalizmus
jellemzi. Az eklekticizmus nála – mint sok más kortársánál – kifejezetten pozitív értelmű kifejezés:
nem kötelezi el magát egyetlen irányzat mellett sem, és nem törekszik mindenáron eredetiségre.
Álláspontja ugyanakkor határozottan szenzualistának nevezhető, amennyiben az érzékek által
szolgáltatott bizonyosságnak sokkal nagyobb jelentőséget tulajdonít, mint Descartes vagy Leibniz –
akinek nézeteit egyébként csak felületesen ismerte. A tapasztalatot azonban eredetileg nem Locke
nyomán értékeli fel, noha később, mikor már felfedezte nézeteik hasonlóságát, maga is hozzájárult
Locke nézeteinek elterjedéséhez a kartezianizmus rovására. Legfontosabb teoretikus filozófiai művei
az Einleitung zu der Vernunftlehre (Bevezetés az elméleti tudományba, 1691) és az Ausübung der
Vernunftlehre (Az elméleti tudomány kialakítása, 1691), az általa fontosabbnak tartott gyakorlati
filozófiai művek a Von der Kunst, vernünftig und tugendhaft zu lieben […] oder Einleitung zu der
Sittenlehre (Az észnek megfelelő és erényes szeretet művészete […] vagyis Bevezetés az erkölcstanba,
1692), és a Von der Arznei wider die unvernünftige Liebe […] oder Ausübung der Sittenlehre (Az
észnek nem megfelelő szeretet elleni orvosság […] vagyis az erkölcstan megvalósítása, 1696). A
gyakorlat abban az értelemben is elsődleges volt számára, hogy elvetette a gyakorlatban nem
alkalmazható, öncélúnak tekintett elméleti – jelesül logikai – kutatásokat. A logikát például bizonyos
számú egyszerű szabály alkalmazására igyekezett korlátozni.

     Thomasius követői közül érdemes megemlíteni Andreas Rüdigert (1675–1731), valamint
legfőképp Christian August Crusiust (1715–1775), akinek nézeteit Wolff bemutatása után tárgyaljuk.

6.9.2. Christian Wolff (1679–1754) és követői
Teológiát és matematikát tanult Jénában, s a geometriai módszer már korán nagy hatást gyakorolt rá.
Lipcsében filozófiát tanult, melynek művelésére később Leibniz – akivel matematikusként
ismerkedett meg –, kifejezetten bátorította őt. 1707-ben került Halléba, arra az új, egyre fontosabbá
váló protestáns egyetemre, ahol az antiracionalista Thomasius is tanított. Annyiban azonban
mindenképp követte Thomasiust, hogy ő maga is tartott német nyelvű előadásokat, sőt műveinek
jelentős részét német nyelven is publikálta. Különösen fontossá tette ezeket a műveket az, hogy egy
alapjaiban leibnizi filozófiát – melynek francia–latin nyelvű eredetije, mint utaltunk rá, nem volt
ismert – egyrészt német nyelven tette általánosan ismertté, másrészt a filozófia valamennyi
területére alkalmazta.

Ezzel azonban már végére is értünk a közös vonások felsorolásának, s ez azt jelenti, hogy a hallei
tanítás kezdettől fogva magában rejtette az összetűzés veszélyét. Az ún. Pietismusstreit akkor
robbant ki, amikor Wolff nem korlátozta működését a matematikára és a logikára, s egyre másra
jelentek meg német nyelvű művei, melyek komoly filozófiai hírnevet biztosítottak számára. Voltaképp
egy sok kötetben prezentált egységes filozófiai rendszerről van szó, amely 1725-re készen állt. A
rendszer kiindulópontja a matematika megalapozásának szentelt művek, az Anfangsgründe aller
mathematischen Wissenschaften (Az összes matematikai tudomány alapjai, 4 kötet, 1710), erre épül
a logika (Vernünftigen Gedanken von den Kräften des menschlichen Verstandes, Ésszerű gondolatok
az emberi értelem erőiről, 1713), majd az ún. „német metafizika”: Vernünftigen Gedanken von Gott,
der Welt und der Seele des Menschen, auch allen Dingen überhaupt (Ésszerű gondolatok Istenről, a
világról és az emberi lélekről, valamint általában minden dologról, 1720). Ezt követik az etikával,
illetve politikai filozófiával foglalkozó írások: Vernünftigen Gedanken von des Menschen Tun und
Lassen (Ésszerű gondolatok arról, mit kell az embernek tennie s mitől tartózkodnia, 1720),
a Vernünftigen Gedanken von dem gesellschaftlichen Leben und insonderheit vom gemeinen
Wesen (Ésszerű gondolatok a társadalmi életről s különösképpen a közösség mivoltáról, 1721),
valamint a természetfilozófia különböző aspektusai: Allerhand nützliche Versuche, dadurch zu
genauer Erkenntnis der Natur und Kunst der Weg gebähnet wird (Mindenféle hasznos kísérletek,
miáltal a természet és a mesterség pontosabb megismerése felé vezető utat egyengetjük, 3 kötet,
1721–1723), Vernünftige Gedanken von den Wirkungen der Natur (Ésszerű gondolatok a természet
hatásairól, 1723), Vernünftige Gedanken von den Absichten der natürlichen Dinge (Ésszerű
gondolatok a természetes dolgokkal kapcsolatos célokról, 1724), Vernünftige Gedanken von dem
Gebrauche der Teile in Menschen, Tieren und Pflanzen (Ésszerű gondolatok a részek hasznáról az
emberben, az állatokban s a növényekben, 1725).

      Talán épp mert túl átfogó s túl népszerű lett a rendszer, a pietista kollégák helyénvalónak látták
eljárni I. Frigyes Vilmosnál, a „katonakirálynál”: Wolff tanítása oly csekély teret ad a szabad
akaratnak, hogy a reménytelen helyzet láttán megfutamodó katonák nem is vonhatók felelősségre,
hisz szükségszerűen cselekedtek. Egy ilyen filozófusnak kétségkívül nem lehetett helye egy porosz
katedrán, úgyhogy a király száműzte őt. Wolff Marburgba ment és élvezte a gondolatszabadság
mártírjának kijáró ünneplést a marburgi diákoktól Voltaire-ig.

      1728-tól 1755-ig jelentek meg a rendszer elemei a nemzetközi olvasók számára, latin nyelven. A
fontosabb művek, melyek latin terminológiája később a filozófiai közbeszéd részévé vált: Philosophia
rationalis     sive    Logica (1728), Philosophia     prima     sive     Ontologia (1730), Psychologia
rationalis (1734), Theologia naturalis (2 kötet, 1736–37), Jus naturae (8 kötet, 1740–48), Philosophia
moralis sive Ethica (5 kötet, 1753). Időközben a katonakirály fia, a később csak Nagy Frigyesként
emlegetett II. Frigyes lett Poroszország királya, s ő visszahívta hallei katedrájára az alaptalanul
elüldözött Wolffot.

      A filozófia Wolff szerint az összes lehetséges dologról szóló tudomány, lehetőségük alapja és
módozata szerint. E filozófia két nagy alapterülete az elméleti s a gyakorlati. Az elméleti filozófia
tartalmi – metafizika vagy fizika – vagy formális, azaz logika. A fizika két része a kísérleti fizika s a
„dogmatikus fizika”, azaz természetfilozófia. A metafizika két nagy része az általános metafizika vagy
ontológia, illetve első filozófia és a speciális metafizika, mely három részre oszlik: racionális
teológiára, racionális pszichológiára és racionális kozmológiára. Az általános metafizika – az
arisztotelészi hagyományt követve – az általában vett létezővel foglalkozik, feladata azon
predikátumok bemutatása, melyek a létezőnek mint létezőnek fogalmában benne foglaltatnak.

      Az ontológia legfőbb elve a kizárt harmadik elve, mely valamennyi partikuláris
ítéletaktusunkban megtalálható: tapasztaljuk, hogy elménk alkatából következik: mikor egy dologról
úgy ítélünk, hogy megilleti egy predikátum, egyszersmind lehetetlen úgy is ítélnünk, hogy nem illeti
meg ugyanaz a predikátum. Ez elv után következik az elégséges alap elve: ez mutatja a
legvilágosabban a wolffi gondolkodás rokonságát a leibnizivel: semmi sem történik elégséges alap
nélkül, amely megmondja, miért történik inkább, mint nem történik. Az első elvvel ellentétben ezt az
elvet Wolff bizonyítani igyekezett annak kimutatása révén, hogy ha nem fogadjuk el, kénytelenek
vagyunk tagadni az ellentmondás kizárásának elvét is. Ugyanakkor az elégséges alap elve magának
Istennek választására is alkalmazandó, amellyel a ténylegesen létező világot választja ki, éspedig –
Leibniz istenéhez hasonlóan – a lehető legjobb világ alakjában. Vagyis a teljesen meghatározott
„választás” igen speciális esetéről van szó, ami azt vonja maga után, hogy a világ maga sem
tekinthető kontingensnek.

      Ez utóbbi kérdés tárgyalása azonban már a speciális metafizika racionális kozmológia részéhez
tartozik. A világ Wolff szerint gépezet, mely változásnak alávetett, egymással kapcsolatban álló
dolgok sokaságából áll. Az összetett dolgok elemei szubsztanciák, melyek változásainak elégséges
belső alapja a bennük rejlő erő. Ám Leibniz monászaival ellentétben ez az erő nem minden
szubsztanciában nyilvánul meg észlelésként. Wolff ezért inkább egyszerű dolgoknak vagy atomoknak
nevezi a szubsztanciákat. Leibnizhez hasonlóan viszont úgy vélte, egy végtelen szellem képes volna
mindent átlátni, ami az egyszerű dolgokkal s így a világgal kapcsolatos. Ugyancsak összhangban áll a
leibnizi tanokkal az az elgondolása is, hogy a világegészen belül harmónia uralkodik.

     A racionális teológia alapgondolata az ontológiai istenérv által bizonyítható, önálló létezőnek
tekintett Isten, mely magában foglalja a világ s a lelkek alapját. Mint már utaltunk rá, Isten elgondolja
a lehetséges világokat, s a jóság nézőpontjából a legmegfelelőbbet választja ki – szabad akarata
révén, noha nem tehetné meg, hogy nem a legjobbat választja.

      A racionális pszichológiában Wolff a lelket olyan szubsztanciának tekinti, amelynek alapereje
észlelésben, a világ megjelenítésében nyilvánul meg. A lélek testben működik, mely működés
magyarázatául az okkazionalista, illetve a pszichofizikai egymásra hatás elgondolásával szemben az
előre megalapozott harmóniatanát részesíti előnyben. Miként az isteni választás, úgy a lélek
választása két dolog közt is az értelem ítéletének alapján megy végbe: szabadon, ám nem
meghatározottság nélkül döntünk. A szabadság nem indifferencia, hanem sokkal inkább egy
meghatározott típusú szükségszerűség.

      Ez utóbbi elgondolás képezi a filozófia másik ágának, a gyakorlati filozófiának alapját, amely
általános és speciális részre oszlik, s ez utóbbi ismét elkülönül etikára, ökonómiára és politikára. Wolff
a gyakorlati filozófia alapvető normáit levezethetőnek tartja a metafizika alaptételeiből, s mivel ezek
függetlenek Isten létezésétől, a jó s a rossz etikai alapértékei nem az isteni akaratnak való
megfelelésből vagy meg nem felelésből származnak. Az egyes ember cselekedeteinek végső mércéje:
megfelelni az általános emberi természetnek mint a legtökéletesebb emberi állapotnak. Minden
esetben előnyben részesítendő az a cselekedet, amely a cselekvő állapotát e tökéletesség felé
közelíti. Az emberi természet továbbá olyan, hogy az ésszel belátott jó meghatározza az akaratot.
Wolff ebben az intellektualista elgondolásban egészen odáig megy, hogy egy igazán eszes embernek
semmiféle pozitív törvényre nem volna szüksége, hiszen az ész maga a legfőbb törvény számára. Ezt a
jól láthatóan sztoikus alapbeállítódást teljessé teszi az az elgondolás, mely szerint az eszes emberi
természet és a természet egésze összefügg, s a tökéletesség belső télosza felé tart. Nem véletlen,
hogy a politika nem alkot önálló szférát a morál mellett: a pozitív törvények alapvetően az eszüket
nem elég jól használók számára adatnak.

     Sokkötetes természetjogi munkáját Wolff Nagy Frigyesnek ajánlja, s benne az abszolút
monarchia alapeszméivel találkozunk. Az ideális uralmi forma a monarchia, amely a legközelebb áll a
természetes atyai uralomhoz. Az uralkodó hatalma azonban az állam alaptörvényéhez kötődik, az
állam polgárainak közmegegyezésén alapul. Az uralkodó ugyan nem vonható felelősségre jogilag, ám
mégsem cselekedhet önkényesen, mert egyfajta társadalmi szerződés kötelezi az állam javának
elősegítésére.

       Módszertanában Wolff feltétlen híve a megelőző század geometrizáló racionalizmusának. Az ész
egysége magával hozza az összes tudományterületen alkalmazandó módszer egységét, ami nem
lehet más, mint a geometria módszerén iskolázott általános módszer: valamennyi kifejezést definiálni
kell, csak olyan állítások használhatók fel tételek gyanánt, melyeket korábban már bizonyítottunk, s a
tételeket az alapvető szabályoknak megfelelően kell levezetni egymásból. Wolff filozófiája tehát
szándéka szerint átfogó rendszer, melyben minden tétel egy hierarchikus összefüggés része; a
csúcson pedig a legáltalánosabb alapelv, az ellentmondásmentesség elve áll.

      Wolffiánusok néven szokás tárgyalni a „német iskolafilozófia” racionalista ágának néhány
képviselőjét, akik közül a legjelentősebbek Georg Bernhard Bilfinger (1693–1750), Johann Christian
Gottsched (1700–1766), valamint Alexander Gottlob Baumgarten (1714–1762). Bilfinger még az első
hallei évek alatt volt Wolff tanítványa, később pedig még Tübingenben és Szentpétervárott is tanított.
A később még említendő Martin Knutzen, Kant tanára is többé-kevésbé a Leibniz–Wolff-féle
iskolafilozófia köréhez kapcsolódott.

     Gottsched ismertebb az irodalomból, hiszen racionalista szellemű poétikát alkotott, melyet
maga is alkalmazott szabálykövető irodalmi művekben, elég csekély sikerrel. Filozófusként az Ersten
Gründen der gesammten Weltweisheit, darin alle philosophischen Wissenschaften in ihrer natürlichen
Verknüpfung in zwei Teilen abgehandelt werden (Az egész világbölcselet első alapjai, melynek két
részében az összes filozófiai tudományokat tárgyaljuk meg természetes kapcsolódásukban, 1731)
című munkában adott a wolffi filozófiát követő szintézist.

     Baumgarten két fontos művet is alkotott, a Metaphysicát (1739) és az Esztétikát (Aesthetica, 2
kötet, 1750–1758). A metafizikai mű wolffiánus szellemű, Kant nagyra becsülte és saját előadásainak
alapjául használta. Az Esztétika pedig az a mű, amely először használja a címben szereplő kifejezést a
mai értelemben.

6.9.3. Christian August Crusius (1715–1775)
Határozottan és a wolffiánusokéhoz hasonló módszertani tudatossággal képviselte a többi
Thomasius-követő által inkább a sorok közt, alternatív filozófia művelésével kifejezett Wolff-kritikát.

      Crusius Lipcsében volt a teológia és a filozófia professzora, fő művei Anweisung vernünftig zu
leben (Az ésszerű életre vezető kalauz, 1744), Entwurf der notwendigen Vernunftwahrheiten (A
szükségszerű igazságok körvonalai, 1745), Weg zur Gewißheit und Zuverlässigkeit der menschlichen
Erkenntnis (Az emberi megismerés bizonyosságához s megbízhatóságához vezető út, 1747). A leibniz–
wolffi tradícióval ellentétben Crusius a metafizikát kifejezetten a teológia alá rendelte: csak így
juthatunk el igazán alapos filozófiához. Wolffal ellentétben több, egyenrangú alapelvet feltételezett,
nem tekintette az ellentmondásmentesség elvét mindent átfogó elvnek. Fontos kiemelni, hogy az
elégséges alap elvét nem tekintette érvényesnek: úgy vélte, Wolff bizonyítási kísérlete
eredménytelenül végződött, de ami nagyobb baj, ha a bizonyítás sikerült volna, akkor –
következményeit tekintve – egy determinisztikus alapelvünk lenne, amely az emberi cselekedeteket
megfosztaná a szabadság s felelősség mozzanatától. Minden szellemi természetű ok – Isten s a véges
szellemek – szabad abban az értelemben, hogy hatásmechanizmusukat maguk határozhatják meg. E
meghatározásnak nem alapja, hanem elégséges oka van Crusius szerint, éspedig a szellem
spontaneitása. Ennek a szabad tevékenységnek a bizonyítása alkotja az Anweisung egyik fő célját.
Egyebek mellett a szabadságról való tudatra utal bennünk, amelyben nézete szerint nem
csalatkozhatunk. Ugyancsak utal a világ Istentől való teremtésére, ami csakis szabad tettként
gondolható el. A legfontosabb érv azonban a morális megfontolás, mely szerint értelmetlen volna
erkölcsi törvényt adni olyan cselekvőknek, akikben nincs meg a szabad cselekvés képessége.

     Crusius részben a szabadságra vonatkozó gondolatmeneteivel, részben a wolffi típusú végletes
racionalizmus általános kritikájával igen nagy hatást gyakorolt Kantra már azelőtt is, hogy Hume
felébresztette őt „dogmatikus szendergéséből”.

6.10.1. Giambattista Vico (1668–1744)
Kétségkívül az átmenet gondolkodója, talán az egyetlen, aki igen határozottan szembehelyezkedett a
korszak uralkodó tendenciáival. Az egzakt tudományok kultuszával szemben a történeti tudományok
fontosságát emelte ki. Életét Nápolyban töltötte, 1694-től a retorika professzora volt – hiába
próbálván megszerezni egy jogi tanszéket –, később udvari történészként működött. 1708-ban
tartotta legnevezetesebb évnyitó beszédét De nostri temporis studiorum ratione (Korunk
tanulmányainak jellege) címmel, mely a karteziánus tudásideál ellen íródott a humanizmus nevében.
1710-ben keletkezett a De antiquissima Italorum sapientia (Az itáliaiak legrégebbi bölcsessége), 1725-
ben pedig annak a műnek első változata, melyet általában az Új tudomány rövid címen ismerünk
(Principi di una scienza nuova d’intorno alla Commune natura delle nazioni, A népek közösségi
természetéről szóló új tudomány alapvonalai). A második kiadás 1730-ban jelent meg, a harmadik
pedig 1744-ben, röviddel halála előtt.

      Vico alapvető érve a karteziánus filozófiai gondolkodás ellen abból a tételből fakad, mely
szerint verum et factum reciprocantur, vagyis az igazság és a létrehozottság megfelel egymásnak. Ez
azt jelenti, hogy csak arról lehet igaz ismeretünk, amit mi magunk hoztunk létre. Amennyiben a
karteziánus gondolkodás a természettudományra épít, egy illúziónak esik áldozatul: hiszen éppen a
természet az, melyet a legkevésbé érthetünk meg, hisz nem a mi alkotásunk, hanem Isten műve.
Ezzel szemben azok a területek, melyeken lehetőségünk van igaz ismeretek megszerzésére, egyrészt
a matematika – a pont, az egyenes, a szám s a többi geometriai és aritmetikai alakzat az emberi
gondolkodás teremtménye –, másrészt és elsősorban a történelmi világ. A történelem az ember, az
emberi szellem teremtménye, ahogyan másfelől az emberi szellem pedig Isten teremtménye. Ez a
hármasság, valamint az individuális emberek által megtett fejlődési út hármassága segíti hozzá Vicót
a történelem értelmezésének átfogó mintájához. Ahogyan az egyes ember életében az észlelés, a
képzelet és az ész jelenti a három nagy életkorszak megismerési elvét, úgy az emberiség is három
szakaszban fejlődik ki. Az első az élethez legszükségesebb dolgok észlelése, a második költői világkép
kialakítása, melyben költői jellegű nyelv, vallás és filozófia uralkodik, míg a harmadik szakaszban veszi
át irányító szerepét az ész. E három történelmi szakasznak az uralmi formák hármassága is megfelel:
az elsőben az emberek túlságosan félik az isteneket ahhoz, hogy a teokráciától eltérő uralmi forma
alakulhatna ki, a második a hősi erények uralma az arisztokratikus kormányformában, míg a harmadik
szakaszt a köztársasági kormányzat jellemzi.

     Ezek az egymásnak megfelelő, egymást követő hármasságok azonban Vico számára nem jelentik
azt a fajta töretlen haladást a mindig jobb felé, amelyet a felvilágosodásként jellemezhető korszak
gondolkodói számára általában jelentett. Épp ellenkezőleg: az előrehaladással teljesen egyenértékű
mozgás a hanyatlás, amely mindegyik szakaszban megtalálható. Így a gondolkodó fő feladata a
haladás-visszaesés ritmusának megtalálása és érvényre juttatása nem csupán a múlt korszakaiban, de
a mindenkori jelenben is.

6.10.2. Jean-Jacques Rousseau (1712–1778)
Genfben született s kálvinista szellemben, apja – aki anyja korai halála miatt egyedül nevelte –
valamilyen hasznos mesterség elsajátítására próbálta nevelni. 1728-ban elhagyta Genfet, s Torinóban
és Annecyben – immár katolikusként – teológiát és zenét tanult. Egy főúri hölgynél tölt el tíz
esztendőt, megismerkedik a kortárs filozófiával, átalakítja a kottaírás módszerét s
megírja Nárcisszusz című vígjátékát. Velencében a francia követség titkáraként tevékenykedett, ám
rövid idő múlva megromlott viszonya a követtel, s két év után Párizsba ment. „A gáláns múzsák”,
illetve „A falusi jós” című operáival ért el bizonyos sikereket, és zeneelméleti írásokat is publikált.
Diderot-val kezdetben baráti kapcsolatban állt, az Enciklopédia számára zenei címszavakat dolgozott
ki. 1749-ben Diderot vincennes-i börtöne felé tartva megvilágosodásszerű élménye támadt:
fölismerte, hogy a tudományoknak az erkölcsök változásában játszott szerepét firtató kérdésre
negatívan kell válaszolni. Az ezt kidolgozó értekezés el is nyerte a Dijoni Akadémia pályadíját, ám
ugyanakkor szembe is fordította a haladáshitű enciklopédistákkal. Az első értekezés általános
kultúrkritikai tézisét az Értekezés az emberek közti egyenlőtlenség eredetéről és alapjairól egyfajta
hipotetikus kultúrtörténeti vázlatban próbálta genetikusan értelmezni. Egyenlőségelvű nézeteivel
különösen Voltaire ellenszenvét vívta ki. Ezt követte a Montmorency-ben, d’Épinay asszony villájában
írott három nagy műve, a Julie, avagy az új Héloïse című levélregény (1761), valamint az 1762-
es Társadalmi szerződés és az Emil vagy a nevelésről. Időközben a korabeli szabadelvűséggel az antik
erényeket szembeállító alapbeállítódása egyre szigorúbbá vált, s immár a spártai katonaias szigor
ideálját állította szembe d’Alembert-rel és Diderot-val, ami az enciklopédistákkal való végleges
szakítást jelentette. Államfilozófiai elveit a gyakorlatba a Korzika számára készített
alkotmánytervezetben és a Lengyelország kormányzásáról szóló írásában próbálta meg átültetni.
Az Emil elleni támadások hatására nem maradhatott sem Párizsban, sem Genfben. Rövid időre –
Hume meghívására – Angliába utazik, ám 1767-ben onnan is, menekülésszerűen távozik. 1770-től
kezdve – illegálisan – Párizsban él, színműírással, zenével és botanikával foglalkozik. Ekkor írja A
magányos sétáló ámodozásait, majd az Ermenonville-ben bekövetkezett halála után
kiadott Vallomásokat.

      A Dijoni Akadémia 1750. évi pályadíjával jutalmazott értekezés arról, vajon „javított-e az
erkölcsökön a tudományok és a művészetek újraéledése”, nemleges válaszával voltaképp az egész,
azt megelőző négyszáz év gondolkodói ideáljainak mond nemet. Hiszen a humanizmustól kezdve a
nem pusztán elméletileg képzett, hanem az egyszersmind jó ember volt a filozófusok ideálja, s a 17.
századdal végbement változás ebből a szempontból csupán annyi, hogy az elméleti megalapozás lett
más, illetve egységesebb. De Roussseau ez értekezésben kifejezetten azt állítja, hogy az elméleti
tudás fejlődését nem követi szükségképp a gyakorlati tudásé, illetve a jobb emberek kialakulása, sőt e
kétfajta fejlődés kifejezetten el is vált egymástól. „Derék emberként” lép fel a „becsület” védelmében
az erudíciójára büszke tudóssal szemben, s mint majd a későbbi írásokban, már itt is a „szív mélyétől”
várja jutalmát. Úgy véli, a civilizáció azt az állapotot jelenti, amelyben az emberek eredeti
szabadságát a tudományok s a filozófia segítségével elfojtják a kormányzatok, az irodalom s a
művészetek pedig hozzájárulnak ahhoz, hogy az emberek kényelmesen érezzék magukat e
rabszolgaságban. A külső magatartás teljességgel elkülönült a szív belső hajlandóságaitól, az erény
helyébe az illem, a társasági érintkezés csiszoltsága lépett. A belsőnek, a szívnek, tulajdon
szellemünknek való megfelelés helyett a külső elvárásoknak, szokásoknak igyekszünk megfelelni. Az
őszinte barátság, az istenhit s a hazaszeretet helyét az emberek közti bizalmatlanság, a szkeptikus
tudományból fakadó istentagadó beszédek váltják fel. Egyes bűnök az erény nevével dicsekszenek –
állítja –, kétségkívül a Mandeville–Voltaire-féle elgondolásokra legalább implicit válaszként, amely a
luxusjavakban, a luxuscikkekre való törekvésben s az ehhez kapcsolódó esetleges „magánbűnökben”
a közhasznot előmozdító erényeket pillant meg. Az ősök egyszerűségében virágzó erények –
nagylelkűség, igazságosság, mértékletesség, emberiesség, bátorság, hazaszeretet, istenfélelem – a
tudományok hatására feledésbe merültek. A tudományok fejlődése eleve kérdéses, hisz a hamisság
számtalan alakjával szemben az igazságnak csak egy alakja van, s ezt annál is nehezebb megtalálni,
miután senki sem keresi őszintén. De még ha őszintén keresnénk is, nincs kritériumunk, melynek
alapján fölismerhetnénk, s végül a megszerzett tudással képtelenek vagyunk jól élni. A tudományok a
semmittevést, a fényűzést szolgálják, az alapértékek eléréséhez, amilyenek a népesség gyarapodása,
a jó kormányzat, a virágzó s másokban félelmet keltő nemzet semmivel sem járulnak hozzá.

      Mielőtt még teljesen kétségbeeshetne az olvasó a visszafordíthatatlan s megállíthatatlan romlás
ékesszóló ábrázolása láttán, Rousseau egyfajta ad hominem érvet alkalmazva magához a pályadíjat
kitűző Akadémiához fordul, s üdvtörténeti küldetést tulajdonít neki: ha már egyszer eljutottunk a
jelenlegi helyzetbe, nem lehet egyszerűen visszafordulni. Ám lehetséges morális korlátok közé
szorítani a tudományt a tudósoknak az akadémiákhoz hasonló testületei révén. Ezek egyrészt a
tudósok erkölcseinek tisztaságán kell hogy őrködjenek: a Hobbeshoz s Spinozához hasonló
„veszedelmes álmodozók” lehetőségeit nézeteik közreadására meg kell szüntetni. Bacon, Descartes
és Newton értékelése ugyan pozitív, ám az ő tudásukat is csak olyanok ismerhetik meg, akik méltók
rá, hogy tanítványok legyenek. Tehát az akadémiák másik fő feladata a tudománynépszerűsítő
„kompilátorok” távol tartása a tudósoktól.

      A Nárcisszuszhoz írt későbbi bevezető, amelyben magamagát igyekszik védelmezni a váddal
szemben, hogy a tudományok s a művészetek ellensége efféle vígjátékot ír, megerősíti, hogy nem
gondolja lehetségesnek az egyszerű visszafordulást az idilli kezdetekhez. Az alapértékek ugyan
világosak: a teljes egyenlőség, amellyel szemben még a tudományos vagy művészi teljesítmény sem
számít, a keveredés nélküli, tiszta nemzeti erkölcsök, melyeket nem rontott meg a kereskedés révén
végbemenő érintkezés, és a filozófia. Viszont ha egy nemzet már eljutott a romlás meghatározott
fokára, az eredeti tisztaság többé nem szerezhető vissza. Ha a tudományok s a művészetek a
romlottság bizonyos fokára juttatták a népet, akkor már nincs más lehetőség, épp ezeket a
tudományokat s művészeteket kell igénybe venni annak érdekében, hogy megakadályozzuk a további
romlást. Ha már nincsenek erkölcsök, melyek a cselekedeteket belülről irányítanák, a rend
fenntartásáról külsődleges eszközökkel kell gondoskodni. Ez pedig nemcsak rendészeti feladat
Rousseau értelmezésében, hanem művészeti is: szinte Pascalt idézően beszél a szórakoztatásról,
amely megakadályozza az embereket abban, hogy önmagukra gondoljanak. S a zene és a színház „e
feladat végrehajtásának legfontosabb eszközei közé tartozik”.

      Az első „dijoni” értekezésben is megjelenő egyenlőségkoncepciót bontja ki a második értekezés,
melyet Rousseau 1755-ben ez akadémia pályázatára írt Az emberek közti egyenlőtlenség eredetéről,
illetve az eredi kiírásnak megfelelően még arról is, hogy összefér-e a természeti törvénnyel.

      Noha ez az írás még nem kifejezetten a társadalmi szerződésről szól, kétségkívül előkészíti azt,
amennyiben megvizsgálja az ember természeti állapotáról közkézen forgó nézeteket, és saját
elgondolásával váltja fel őket. E nézeteknek ugyanis közös bajuk, hogy a társadalomban élő embert
vetítik vissza a társadalom előtti körülményekbe, s így voltaképp körben forgó okoskodásban
vétkesek. Rousseau szerint ráadásul ez elméletek azzal az igénnyel lépnek fel, hogy leírják, mi történt
ténylegesen a kezdeti stádiumban. Rousseau azonban a Bibliára hivatkozik, mely kizárja, hogy
természeti állapotot tételezzünk tényleges kiindulópontul, hiszen az első ember „közvetlenül Istentől
kapott értelmet és parancsokat”. Vagyis amikor a természeti állapotról gondolkodunk, csakis
hipotézisekről lehet szó, melyekkel a létező összefüggéseket, nem pedig eredetüket magyarázzuk.

     Rousseau természeti emberét nem a hiányok s a gyengeség jellemzi, hanem épp ellenkezőleg:
szükségleteit könnyebben kielégíti, mint a vadállatok, a természet spártai módon bánik vele: vagy
olyan ügyessé válik, hogy a nála erősebb állatoknak is méltó ellenfele, vagy elpusztul. Ráadásul
betegségek se nagyon bántják, hisz a rousseau-i rekonstrukcióban a betegségek a társadalomban
élők civilizációs ártalmai: a természet begyógyítja mind a vadállatok, mind a vademberek sebeit. A
vadember annyiban is a vadállathoz hasonlít, hogy magányosan él, keveset gondolkodik, s
ráhagyatkozik a természet kiszámítható ritmusára: nincsenek meglepő dolgok, melyek
megijeszthetnék. Minden gondja az önfenntartás, illetve nemi vágyainak kielégítése, s ez utóbbi is a
vadállatokhoz hasonlóan történik, nem alakult még ki az elkülönülő monogám család. Az anya is csak
addig táplálja gyermekeit, míg saját lábukra nem tudnak állni, ekkor otthagyja őket.

     Van azonban két nagy különbség az állatok s az emberek között e vadság stádiumában is: mint
Descartes-nál, úgy itt is gépek az állatok, s szabadságuk révén a gépi mintázatokhoz valami újjal
hozzájárulók az emberek. Az ember el tud térni a szabályoktól, s a mechanika törvényei nem tudják
megmagyarázni a választás képességét s e képesség tudatát. A másik megkülönböztető tulajdonság a
tökéletesedés képessége. Hiszen az állatok ezer év múltán is olyanok, mint annak előtte, míg az
emberben kifejlődnek az eleinte benne szunnyadó képességek. Az első értekezés tanulsága persze
nem változik: a képességek kibontakozásával önmaga és a természet zsarnokává válik, bölcsességével
együtt nőnek tévedései, erényeivel bűnei. A vadembernek csak természet által felkeltett szenvedélyei
és vágyai vannak, a halál s a halálfélelem is csak az állati léttől távolodva ismerszik meg. Az
elmélkedésre a szenvedélyek ösztönöznek bennünket, de míg minden vágyunk tárgya „az élelem, egy
nőstény meg a pihenés”, addig nincs meg bennünk az a dinamizmus, amely kiemelne bennünket a
természet állapotából. Ezért aztán voltaképp felfoghatatlan, hogyan jön létre már maga a jövőtudat is
az emberben, mi bírja rá, hogy jövendő szükségleteinek kielégítésén fáradozzék áttérve a
földművelésre. Hasonlóan felfoghatatlannak látszik a nyelv létrejötte is: amikor már kialakult a
beszéd s a grammatika, fogalmaink rohamos fejlődésnek indulnak, de első pillantásra tisztázatlannak
tűnik, hogyan jön létre az első nyelv.

      A nyelv kialakulásáról szóló elgondolását Condillac nézeteivel szemben adja elő Rousseau, mert,
mint mondja, Condillac feltételezi a társadalmi állapotot. Az igazi kérdés azonban épp az, hogy
miként válhatott egyáltalán szükségessé a nyelv, ha egyszer abból indulunk ki, hogy a vadember
éppoly magának való életet él, mint a nagyobb vadállatok. Ráadásul – s itt Rousseau maga is egy
cirkuláris érvbe bonyolódva felszínre hozza a korábbi elméletek lappangó ellentmondásait –: a
beszéd szükséges a gondolkodás kifejlődéséhez, viszont gondolkodásra van szükség a beszéd
feltalálásához.

      Rousseau a körforgásban rejlő nehézségnek az evolúciós gondolkodással rokon módon, apró,
egymásra épülő lépések felvázolásával veszi erejét. Az első emberi nyelvnek azt az ösztönös
segélykiáltást tekinti, amely valamilyen nagy veszély láttán szakad ki belőlünk. Az érintkezés
sokasodása egyre tagoltabb gesztusnyelvet hozott magával, mely végül tagolt hangok
közmegegyezésen alapuló alkalmazásává alakult át. Ám ez még mindig csak egy hipotetikus
elgondolás, és egy újabb körforgás felbukkanása arra készteti Rousseau-t, hogy feladja a nyelvek
létrejöttének pusztán emberi erőkre építő magyarázatát: nem tudni, a berendezkedett társadalom
kellett-e inkább a nyelv létrejöttéhez, mint a nyelv a társadaloméhoz.

      Mindez csak alátámasztja az általános tézist a természeti állapotról: vajmi kevés a társas
érintkezés, a természetben nem lappang előkészítetten a társas életre való hajlandóság. A természeti
állapotot irányító ösztönből nem hiányzott semmi, amire akkor szüksége volt az embernek, a
szükséglet és a kielégítésének eszközeit biztosító ész egymást támogatva, apró lépésekben kellett
hogy kifejlődjenek. Ebből viszont egy alapvetően fontos következmény adódik: a természeti ember
nem nevezhető sem morálisan jónak, sem morálisan rossznak. Hobbesszal szemben Rousseau azon
az állásponton van, hogy a természeti állapotban az önfenntartási törekvésből egyáltalán nem
következik háborúskodás, hiszen mindenki elégséges magamagának. A háborút előhívó szükségletek
a társadalmi állapotból kerülnek át illegitim módon, hisz a természeti állapotban nincsenek bűnös
szenvedélyek. Viszont e hiányon túlmenően van valami, aminek megléte elkerülte Hobbes figyelmét:
az önfenntartási ösztön mellett megvan a vademberben a szánalom természetes erénye (a nyelvek
eredetéről szóló későbbi értekezés szerint persze a szánalom is az érintkezés terméke, s a képzeletre
is szükség van, hogy létrejöjjön). Az 1755-ös értekezés szerint ráadásul valamennyi „társas erény”
ebből a tulajdonságból következik, s ezt a tézist Mandeville ellenében védelmezi. Egyenesen úgy véli,
a Mandeville által festett tabló az ember társiatlanságáról csak az ész kiművelése, a filozófia
kifejlődése utáni emberre igaz: amíg nincsenek az egész társadalmat fenyegető veszélyek, addig a
filozófus szánalom nélkül nézi legjobb barátja szenvedését is. Ennyiben ebben az értekezésben – a
későbbivel ellentétben – a szánalom révén kap bizonyos normatív jelentőséget a természeti állapot:
„ez az érzés tölti be a törvények, az erkölcsök és az erény helyét […] Ez sugallja minden embernek a
természetes jóság alapelvét: Úgy tedd a jót magadnak, hogy a lehető legkisebb rosszat okozd
másnak […]” A másik oldalon, a filozófiai ész társadalmában „az észszerű igazságosság parancsa”
mérvadó: „Tégy úgy másokkal, ahogyan szeretnéd, hogy veled tegyenek.”. A természetes érzés
hatására minden ember – neveléstől függetlenül – irtózik a rossz cselekedetektől.

     Az eredeti, természeti állapot e leírásából Rousseau nagy horderejű következtetéseket von le. A
nem természetes egyenlőtlenség az úr-szolga viszonnyal a csúcsán csak azáltal fejlődhetett ki, hogy
az emberek érintkezni kezdtek egymással, kölcsönös szükségletek jöttek létre, s ennek révén függő
viszonyba kerültek egymással. De hogyan fajulhattak idáig a dolgok? Mi hát az egyenlőtlenség
eredete? Rousseau válasza igen különös, annak fényében, hogy mind a kor gondolkodásában fontos
szerepet játszó mechanikus tudományok, mind a gondviseléshit kézenfekvővé teszi, hogy a
történelemnek előre meghatározott, többé-kevésbé szükségszerű lefolyást tulajdonítsunk: „több
külső ok véletlenszerű egybeeséséről” beszél, s úgy véli, lehetséges volt, hogy ez okok ne
következzenek be, s az egész emberi fejlődés megrekedjen az eredeti állapotnál, amelyben a
tökéletesedésnek az embert kitüntető képessége csírájában elfojtódott volna. Ám valójában mégis
együtt állt a „sok véletlen körülmény”, melyek „úgy tökéletesbítették az emberi észt, hogy
megrontották a fajt, gonosszá tették az egyént, miközben társas hajlamúvá tették […]”.

      A válasz, melyet az értekezés második része ad, a kis lépések evolúciós története, amelyben
egyrészt a sokasodásnak s a találkozások ebből fakadó egyre nagyobb valószínűségének, másrészt az
olyan véletlen felfedezéseknek, mint a tűz feltalálásának van nagy szerepe. A találkozások révén a
vadember megfigyelte a viselkedésbeli hasonlóságokat, erre támaszkodva pedig „valamifajta
megérzés” által a legalkalmasabb viselkedési módokat is kitalálta, melyek alapja hol a bizalom, hol a
bizalmatlanság volt. E fejlődés mindenkori – igen alacsony – szintjének megfelelően fokozatosan
kialakultak a kölcsönös kötelezettségek durva képzetei, melyeknek a vadállatok „nyelveitől” nem
sokban különböző primitív nyelvek feleltek meg. Végül sok évszázad alatt eljutottak az emberek
odáig, hogy legalább felgyorsult az addig alig észrevehető haladás: kalyibákat készítettek, melyekben
lassanként egy-egy család talált helyet magának, valamelyes tulajdon megjelenését perlekedés és
harc követte. Létrejött a házastársi s az atyai szeretet, végül a szabad idő új szükségleteket teremtett,
melyek az első függés kialakulásához vezettek. Lassan nemzetek is kialakultak, melyeket „az erkölcs
és a jellem” egyesít, nem pedig „rendszabályok és törvények”. Azaz nem kívülről jövő normák, hanem
a magatartási szabályok természetesen kialakult egységes rendje. Ezen a szinten kezdték el
összehasonlítani egymást az emberek, s itt jelentek meg az első társadalmi szenvedélyek, melyek a
nem természetes egyenlőtlenség kialakulását érthetővé teszik: a hiúság és a megvetés, az irigység és
a szégyen.

      Ez az állapot még nem a mai civilizáció emberiségének állapota, hanem egy közbülső szakasz,
melyet Rousseau a legboldogabb kornak tekint: az ember kilépett a természetes vadságból s
elszigeteltségből, de még a szánalom természetes érzése mérsékelte önzését s lehetővé tette
közösségi életét. A korábbi váltáshoz hasonlóan az ebből az állapotból kimozdító motívum is
véletlenszerűként jelenik meg: a kohászat s a földművelés bevezetése, amely ráadásul annak is oka
lett, hogy Európa jobban civilizálódott, mint a világ többi része: Rousseau úgy véli, ez a földrész a
leggazdagabb vasban és a legtermékenyebb gabonában. A kohászatot ugyan a vulkánkitörés
véletlenje magyarázza, ám a voltaképpeni tulajdon és a jogszabályok létrejötte a földművelésből, a
földek felosztásából s a rajta végzett munkából – Locke-hoz hasonlóan nála is a munka a tulajdon
eredeti alapja – már szükségképp következett. Ezen a ponton érdemes átlépni a másik nagy
politikafilozófiai mű ismertetéséhez.

      A társadalmi szerződés szerepe azért kivételesen nagy Rousseau számára, mert egyszerre teszi
lehetővé az eredeti állapot értelmében vett szabad emberek társadalmi kötöttségét, másrészt e
kötöttség teljesebb szabadságként való értelmezését. Ez utóbbi mozzanat ad magyarázatot arra, hogy
miért a közvetlen demokrácia az ideális berendezkedés Rousseau szerint – habár épp tökéletessége
miatt talán csak istenek számára lehetséges. A szabadság megőrzése – sőt kiteljesítése – a
sajátjogúságról való lemondás ellenére is azáltal válik lehetővé, hogy jogainkról nem egy tőlünk
különböző személy vagy bizonyos számú személy javára mondunk le, hanem a közösség egésze javára
– meglepő a spinozai Teológiai-politikai tanulmány 16. fejezetének gondolatmenetével való
párhuzam, noha Spinoza nem Genfet, hanem a liberális Amszterdamot tartja ideális mintának, ahol
„mindenki azt gondolhatja, amit akar, és kimondhatja azt, amit gondol”. A szerződés alapján jön létre
a főhatalom, amelyben a szuverenitás – az előbbiek alapján – a népet illeti meg. S ha már az igazi
szabadságot úgy határoztuk meg, mint ami abban áll, hogy egyszerre vagyunk tagja és „uralkodója” a
társadalomnak, ezért kézenfekvő, hogy senki sem alkothat – spinozai kifejezéssel – „államot az
államban”, senki sem térhet el a közösségnek a többség akaratnyilvánításában manifesztálódó
akaratától. Az egyesek akarata, még ha az összes partikuláris individuum akaratairól volna is
szó (volonté de tous), nem léphet szembe legitim módon a többség akarata által konstituált, a
közösség érdekét megjelenítő általános akarattal (volonté générale). Ennek az egész közösség
fennmaradása a tétje, ezért az önmaga individualitását fenntartani kívánó egyén kényszeríthető rá,
hogy elfogadja az általános akaratot, vagyis kényszeríthető rá, hogy az állampolgári lét „igazi”
szabadsága értelmében szabad legyen.

      A politikai cselekvés célja a közjó elérése, s ennek meghatározására természetesen csakis az
általános akarat lehet jogosult, hisz bármilyen más akarat csakis egy partikuláris érdek kifejezője
lehet. Ugyanezen okból kell hogy oszthatatlan legyen a főhatalom, vagyis a hatalom megosztásának
Locke-tól és Montesquieu-től való elgondolása ebben a keretben alapvetően téves elgondolás. A
népképviselet intézménye is nehezen értelmezhető ebben a keretben, az ideális mindenkép a
közvetlen demokrácia, mint ahogyan az a régi görögöknél és rómaiaknál működött. Minden
pillanatban, amikor nem veszünk részt közvetlenül a döntéshozatalban, meg vagyunk fosztva
szabadságunktól.

      Az általános akaratot megtestesítő főhatalomnak nemcsak szabadságra kényszerítés áll
jogában, hanem az is, hogy száműzze azokat, akik nem hisznek az állampolgári hitvallás dogmáiban,
melyek a gondviselés, a túlvilági jutalom és büntetés létéről, a társadalmi szerződés szentségéről és
az állam törvényeinek sérthetetlenségéről szólnak. A kereszténység semmi esetre sem alkalmas
állampolgári vallásnak, hiszen egyrészt egyetemes emberi vallás nem köthető egy nemzethez,
másrészt nem az e világi nemzet jóléte, hanem csak a túlvilágon elérhető üdvösség foglalkoztatja
igazi híveit, amelyből nem fakadhat igazi hazaszeretet.

      A vallás másfajta koncepciója alkotja az Emil vagy a nevelésről (Rousseau 1978a) című írás
filozófiai magvát alkotó nagy, tanító célzatú beszéd, „A savoyai vikárius hitvallása” fő mondanivalóját.
Maga az Emil egy nevelési elgondolás kifejtése, melynek alapja a korábbi írásokban felvázolt
kettősség a természeti és a társadalmi ember között. A nevelés nagy dilemmája, hogy önmagának –
azaz természeti embernek –, avagy másoknak – vagyis társadalmi embernek – neveljük azt, akit
gondjainkra bíztak. Rousseau szerint e dilemma feloldhatatlan: „választanunk kell, embert akarunk-e
formálni vagy polgárt, mert mind a kettőt egyszerre nem csinálhatjuk” (13). Rousseau embert akar
nevelni Emilből, s ezért gyakran hívja fel olvasója figyelmét, hogy fontos pillanatokban hiába várjuk
tőle azokat a reakciókat, melyeket megszokhattunk a társadalmi környezetben nevelkedő ifjaktól. Ám
az emberi nevelés azt is jelenti e műben, hogy nem egyes nemzetek szokásainak megfelelően
nevelünk: „Csak azt tekintettem vitathatatlanul az emberhez tartozónak, ami minden emberben
közös, bármely életkorban, bármely rangban és bármely nemzetben a világon” (224). Ebből kiindulva
akár azt is várhatnánk, hogy A társadalmi szerződés lapjain nemzetietlensége okán elvetett
kereszténység helyeződik vissza jogaiba. A hányatott sorsú, de igen derék savoyai pap azonban még
ennél is tovább megy, s a természetes vallás szószólójává válik. A savoyai maszkjában megszólaló
Rousseau minden alkalmat megragad rá, hogy elhatárolódjék a filozófiától: a szívre, a lelkiismeretre,
az emberi természetre, az érzésre hivatkozik azzal szemben, amit filozófusi észként azonosít.

      A filozófia helyett az igazság szeretetére felesküdött káplán mégis egy filozófusi lépéssel indítja
vallomását: felállítja módszertani szabályát, amely nem áll olyan távol Descartes-étól, mint
amennyire a retorika alapján gondolnánk: „nyilvánvalónak fogadom el mindama ismereteket,
amelyektől őszinte szívvel nem tagadhatom meg hozzájárulásomat. Igaznak fogadom el mindama
ismereteket, melyek szükségképpeni kapcsolatban látszanak állni az előbbiekkel” (238). Azok a
tanítások, melyeket Rousseau hol egyszerűen csak rögzít mint nyilvánvalókat, hol „hitcikkelyeinek”,
illetve „dogmáinak” nevez, általában bizonyos filozófiai közbeszédből származnak, hol Locke-ra, hol
inkább Malebranche-ra, illetve Leibnizre emlékeztető fordulatokkal. Az én létezését bizonyosnak
tartja a vikárius, de nem a gondolkodás, hanem az érzékelés aktusának alapján. Azt is világosan
átlátja, hogy érzékelése és érzékelésének oka vagy tárgya, ami rajta kívül van, nem ugyanaz a dolog.
Condillackal szemben Locke álláspontját képviselve vallja, hogy az érzékelésben még nem rejlik ítélet,
tehát kell hogy legyen bizonyos tevékeny erő az érzékelő szubjektumban, amely elvégzi az érzékelt
dolgok összevetését. Az érzékelt dolgot anyagnak nevezi, amelyről viszont kifejezetten a Voltaire-től
radikalizált Locke-kal szemben állítja, hogy képtelen a gondolkodásra. Természetes állapota a
nyugalom, önmagától nem képes mozgásba lendülni. A világegész maga sem önmagát mozgató
élőlény, tehát kell hogy legyen valamilyen mozgatója, melyet Rousseau nem talál meg sem Descartes,
sem Newton írásaiban. Innen jut el első alapelvéhez, mely szerint akarat mozgatja a világegyetemet.
S noha elveti a „metafizika zagyvaságait”, második alapelvét-hitcikkelyét abból a meggondolásból
bontja ki, mely szerint a világegyetem működésében tapasztalt szabályosságnak is kell hogy legyen
alapja, ami nem lehet más, mint az értelem. S ahogy a világegyetemet működtető értelem és akarat
független az anyagtól, úgy az ember cselekedeteit irányító értelem s akarat is független tőle: a szabad
akarat az emberi lét legfőbb megkülönböztető jegye. A harmadik hitcikkely épp ezt foglalja magában,
bevezetve az anyagtalan szubsztancia fogalmát, melynek irányítása alatt áll az ember. További
dogmákat nem sorol fel Rousseau, úgy véli, ezek már könnyen levezethetők az első háromból. Rátér
viszont a teodícea problémájára, melynek megoldási javaslatait szintén a korban szokásos
meggondolásokból állítja össze – kétségkívül a belső világosság útmutatására támaszkodva. A rend
nem engedheti meg, hogy az egészhez képest elhanyagolható, az egyes emberekhez kapcsolódó
rossz kiküszöbölése rossz irányban befolyásolja az egész működését. Az irányító értelem és akarat,
azaz Isten nemcsak a legfőbb jó, hanem tökéletesen igazságos is. Ráadásul a gonosz emberek e világi
boldogulása már önmagában is kielégítő érvet jelent a lélek halhatatlansága, de legalábbis amellett,
hogy nem pusztul el a testtel együtt – mert valahol, valamikor el kell hogy nyerje jutalmát az e világi
jóság. Leibniztől nem teljesen idegen gondolatmenetében azonban Rousseau eljátszik azzal a
gondolattal is, hogy a gonoszság már e világban megtalálja büntetését: a pokol már ebben az életben
jelen van, éspedig a gonoszok szívében. Az efféle gondolatmenetekhez hozzátartozik az az elgondolás
is, hogy nemcsak a természettörvények állandók, de vannak olyan morális természeti törvények is,
melyek fölötte állnak minden relativitásnak, ami abból fakad, hogy a különböző nemzetek különböző
erkölcsi szokásokhoz alkalmazkodnak: „van-e olyan ország ezen a földön, ahol bűn az, ha valaki
megtartja szavát, ha valaki irgalmas, jótékony, nagylelkű, s ahol megvetik a derék embert, s tisztelik a
szószegőt!” (258). Nem lehetne nagy jelentősége ennek az állandóságnak, ha nem lennénk képesek
rá, hogy – Istenhez hasonulván – lelkiismeretünk révén fel ne fogjuk ezeket az örök törvényeket. Így
azonban van egy morális zsinórmértékünk, amely tévedhetetlenül eligazít bennünket a világ dolgai
közt, ha nem hagyjuk magunkat megtéveszteni a filozófusok s a kazuisták körmönfont
okoskodásaitól.

      A gondjaira bízott fiatalember közbeszólására a vikárius elismeri, hogy a természetes vallás
alapelveit írta le. Hiszen azt már egyébként is láttuk, hogy e „dogmák” felismeréséhez egyedül az
értelemre volt szükség, sehol sem építettünk a kinyilatkoztatásra. Az így be nem látható „hittitkok” az
egyes vallások elkülönüléséhez, s előbb vagy utóbb gaztettek elkövetéséhez vezetnek. Isten nem
kíván külsődleges kultuszokat, hanem egyedül a szív kultuszát, s amit tényleg semmilyen
körülmények közt sem kíván, az a filológiai-kritikai tevékenység, amellyel egyrészt a kinyilatkoztatás
hiteles szövegdokumentumát állapíthatjuk meg – a humanisták, majd a 17. század bibliakritikusainak
módján –, másrészt az évezredes értelmezési hagyományból kibogozhatjuk az igaznak tűnő
értelmezés fonalát: „Sohasem fogom belátni, hogy az, amit minden embernek tudnia kell, könyvekbe
lenne zárva, s hogy aki nem férhet hozzá sem e könyvekhez, sem azokhoz az emberekhez, akik értik e
könyveket, akarata ellenére tudatlansággal bűnhődjék” (273).

Irodalom

7.1. Immanuel Kant (1724–1804)
Königsbergben született egy nyergesmester fiaként. A szülők a pietizmus szellemében
nevelték gyermekeiket. Kantra nagy hatással volt az otthon tapasztalt bensőséges vallásosság
és a szigorú erkölcsiség érzülete. Tisztesség és mértékletesség jellemezte egész életét, ami a
külső körülmények tekintetében drámai fordulatok nélkül zajlott, ám az egész újkor talán
legjelentősebb gondolati forradalmát érlelte ki.
     A königsbergi egyetemen a filozófia mellett teológiát, matematikát és fizikát hallgatott.
Érdeklődését különösen Martin Knutzen (1713–1751) előadásai keltették fel, egy olyan
gondolkodóé, aki a német filozófiai szellemet uraló Christian Wolff metafizikai tanítását a
korabeli matematikai természettudománnyal, elsősorban Newton felfogásával próbálta
ötvözni. Knutzen maradandó hatásának tudható be, hogy az ifjú Kant első írásai szinte kivétel
nélkül természettudományi kérdésekről szóló értekezések. Tulajdonképpen csak a 60-as
években helyeződik át írásainak súlypontja a természettudományról a filozófia kérdéseire,
amikor is gyors egymásutánban jelennek meg azok a művek, amelyekben klasszikus
metafizikai és morálfilozófiai kérdésekben próbál állást foglalni.
     1755-től magiszterként ad órákat a königsbergi egyetemen, de növekvő híre és
elismertsége ellenére nem jut katedrához. Szűkös körülményei miatt kénytelen a königsbergi
királyi kastélykönyvtárban állást vállalni, ahol nyolc éven keresztül alkönyvtárosként
dolgozik szerény jövedelemért, miközben egyetemi magánóráit is megtartja. Csak 1770-ben,
tehát viszonylag későn, 46 évesen jut professzori kinevezéshez. A logika és metafizika rendes
tanárává kinevezett Kant székfoglaló értekezése, amely Az érzékelhető és értelemmel
fölfogható világ formájáról és elveiről címet viselte, tulajdonképpen már a kritikai fordulat
előhírnökének tekinthető. Ekkoriban keveset publikál, ám a transzcendentális filozófia
érlelődéséről, a tétova első lépésektől a gondolati erőfeszítések fárasztó munkáján át a
szerkezet diadalmas megformálódásig jó képet kaphatunk levelezéséből. Különösen egyik
tanítványának, Marcus Herznek írott levelei világítják meg érzékletesen, hogy az
erkölcsfilozófia kidolgozásának útját sziklatömbként torlaszolta el egy olyan metafizikai és
ismeretelméleti problémakör, melyet már jóval a nagy mű megszületése előtt „a tiszta ész
kritikája” címszóval nevezett meg Kant. A mű gondolati kiérlelése azonban váratlanul
hosszúra, 11 évre nyúlt. Ez alatt a bő évtized alatt azonban nem csupán egyetlen könyv
gondolatmenete foglalkoztatja a gondolkodót, hanem egy egész rendszer, a kritikai filozófia
rendszere születik meg fő vonalaiban. A tiszta ész kritikája 1781-ben lát napvilágot, s a
következő, rendkívül termékeny évtizedben sorra jelennek meg a kriticizmus legfontosabb
művei, az 1790-es években pedig kisebb tanulmányok egész sorozata.
      Életének utolsó évtizedében írásainak hangja elkomorul. Egyre-másra olyan
problémákba ütközik, amelyek részben a kriticizmus rendszerének kereteit feszegetik
nyugtalanító módon, részben pedig az emberről mint autonóm erkölcsi lényről vallott korábbi,
racionalista és derűlátó képével nem egyeztethetők össze. Mindennapi életét is egyre inkább
meghatározza az aggodalom gyenge egészsége és fogyatkozó alkotóereje miatt. Rendkívüli
pontossága és rendszeretete ekkoriban is megmarad, gondolatait azonban már egyre kevésbé
tudja rendben tartani, halála előtti utolsó néhány éve kétségbeesett küzdelem szellemi
képességeinek gyengülésével. 1804. február 12-én halt meg, utolsó szavai a kortársak
beszámolója szerint így hangzottak: „Es ist gut.” („Jó.”)
      Kant életművének közkeletű korszakolása a kritikai filozófia eszméjének és
rendszerének megszületését veszi alapul. Ez a korszakolás nem teljesen problémamentes,
mert a fő mű 1781-es megjelenésekor jó néhány fontos értekezés és tanulmány áll az 57
esztendős gondolkodó mögött. Sokan – és nem teljesen alaptalanul – az 1770-es székfoglaló
előadást tekintik a kritikai korszak kezdetének. A korszakolás kérdése másfelől azért sem
magától értetődő, mert ha figyelemmel követjük Kant tematikus érdeklődését, akkor azt
vehetjük észre, hogy egy egységes problémakör foglalkoztatja egész munkássága során, s
ezen belül jelent fordulatot a kritikai filozófia megszületése. A Kant első alkotói periódusának
tekintett prekritikai korszak felfogható egy hosszú intellektuális fejlődésnek, amely a
transzcendentális fordulatnak nevezett módszertani és gondolati átalakuláshoz vezet. A
prekritikai korszak jelentősége tehát a hagyományos metafizikai örökség és az új
természettudomány ismereteinek elsajátításában és ütköztetésében áll.
      Kant gondolkodását legáltalánosabban a kiegyenlítésre való törekvés jellemzi. Jól értett
ahhoz, hogy álláspontokat világosan átlásson, tömören összefoglaljon, mintegy kívülről
ütköztesse őket, majd az ellentétet valamilyen új szempont alapján elsimítsa. A fizikai
természettudományban például két elmélet küzdött egymással: a Descartes és követői által
képviselt deduktív és matematikai módszer került szembe a Galilei és Newton, de már Bacon
által is képviselt állásponttal, ami a tiszta dedukció elutasítása mellett állt ki. Kant elmélyült
ismeretekre tesz szert a vitázó felek álláspontjáról, de sem az egyik, sem a másik oldal mellett
nem teszi le a voksát. Az ő útja az ellentétek feloldása felé vezet, ám eközben meg is haladja
az ellentétes álláspontok gondolati horizontját.
      1749-ben megjelent első írása, a Gondolatok az eleven erők valódi mértékéről című
értekezés alapkérdése már bizonyos értelemben megelőlegezi A tiszta ész kritikájának
problematikáját: miként alapozhatjuk meg a fizikai természettudományt? A kérdés az erők
mennyiségéről az újkori metafizika szívébe vezet: Descartes azt állítja A filozófia
alapelvei című művében (II, 36), hogy a mozgás mennyisége, vagyis a tömeg és a sebesség
szorzata állandó a világban. Ezzel a geometrikus és mechanisztikus megközelítéssel szemben,
ami minden változást külső behatásra vezet vissza, Leibniz belső aktivitást tulajdonított a
természeti dolgoknak, és azt állította, hogy nem a mozgás mennyisége marad állandó, hanem
az „eleven erő”, ami nem más, mint a tömeg szorozva a gyorsulással. Ez a vita nem a fizika
egyik részkérdése körül forgott, hanem a természet újkori metafizikájának kulcskérdése volt.
Az egyik oldalon a matematikai-mechanikus, a másik oldalon a metafizikai-dinamikus
világkép tulajdonképpen a természet szemléletének két lehetséges és önmagában jogosult
aspektusát jelentette, ám e két megközelítés között kibékíthetetlen ellentét feszült. A fiatal
Kantot az érdekelte, hogy miként lehetséges az ész egyenrangú, ám egymásnak világosan
ellentmondó törekvéseinek egyidejű fennállása, miközben mindkettőt ugyanaz az emberi ész
gondolja el. Kant egy olyan gesztussal oldja fel az itt kibontakozó – saját későbbi
kifejezésével antinomikus – ellentmondást, ami nagyon jellemző gondolkodói beállítódására.
Kimutatja, hogy az álláspontok önmagukban teljesen jogosultak, és az összeütközés csak azért
jön létre, mert az álláspontok mindegyike jogosulatlanul túllépi érvényességének körét. A
matematikai természettudomány ugyanis nem a valóságos dolgokra vonatkozik, hanem
absztrakt, mechanikai testekre. Ennek a megközelítésnek önálló és teljes jogú terepe a fizikai
mechanika. Ezzel szemben a metafizikus nem a matematika által megkonstruált testekre,
hanem valóságos dolgokra vonatkoztatja a természeti törvényeket, nem csoda hát, ha a
természeti dolgokban belső erőre lel. A két szemléletmód tehát nemcsak két, ellentétes
megközelítést jelentett, hanem Kant azt is észreveszi, hogy nem ugyanarra a típusú dologra
vonatkoznak. Az antinómia föloldásának azonban van egy másik mozzanata is: metafizika és
matematikai tudományok egymásrautaltsága egy átfogó világmagyarázat számára, hiszen a
metafizika úgyszólván túl hamar elhagyja a konkrét és valóságos problémák terepét, a
matematikai természettudomány viszont túlságosan le van tapadva a konkrétumoknál.
      1755-ben jelent meg Az ég általános természettörténete és elmélete című könyv, amely
tekinthető Kant fiatalkori főművének is. Kant itt egy nagy ívű gondolatmenet keretében
kiterjeszti a newtoni fizika törvényeit az univerzum keletkezésére, és megírja az univerzum
lehetséges kialakulásának elméletét. A mű tehát kozmogóniai értekezés, ám a fizikai világ
keletkezésének leírása mögött Kantot ismét a filozófia egyik döntő fontosságú kérdése, a
mechanikai okság és a célszerű összhang megközelítésének vitája érdekli. Newton fizikája
helyesen írja le a világegyetem működését, megközelítésében azonban csak a mechanikai
okságnak van helye. Leibniz metafizikája ezzel szemben az univerzum célszerű összhangját
állítja, ám ezt a teleologikus szemléletet nem tudja megnyugtató módon összhangba hozni a
természettudomány eredményeivel. A két megközelítés ismét csak antinomikus ellentéthez
vezet, és Kant ezt az ellentétet igyekszik feloldani. „Adjatok nekem puszta anyagot – mondja
az előszóban –, és világot építek belőle nektek!”, ami annyit tesz, adjatok anyagot és
megmutatom, hogyan keletkezik belőle a világ. Kant pusztán a newtoni fizika segítségével
megpróbálta levezetni az anyag eredeti káoszából a törvényeknek engedelmeskedő természet
létrejöttét. Ehhez szerinte nincs szükség Isten közbeavatkozására, elegendő két erő, a
centrifugális és a centripetális erő, vagyis a vonzás és a taszítás feltevése. Mégsem teljesen
materialista és determinista Kant felfogása. Egy olyan célszerűségre támaszkodik ugyanis,
amely különbözik a hagyományos metafizika klasszikus fiziko-teológiai istenérvétől (a
természetben látott rendből szükségszerűen következik e rend teremtőjének, vagyis Istennek a
léte). Kant kifinomult érvelése két mozzanatra épül: egyfelől a fizikai világ autonómiáját
állítja, vagyis hogy a természeti világban magában nem található célszerűség, másrészt azt
állítja, hogy a célszerűség nem közvetlenül a dolgokban, hanem a törvényekben található. Az
antinómia feloldása tehát a klasszikus metafizika horizontjának túllépése a
természettudomány elveinek segítségével: nem az események célszerűek, hanem a törvények.
Istennek a teremtésben játszott szerepe is átalakul: ő hozza létre a törvény és a rend alapjául
szolgáló lényegeket, és ő hozza létre az ősanyagot is, de minden más már a természet saját
fejlődése eredményének tekinthető. A formátlan anyagkáosz az első lépés a világegyetem
kialakulásában. Az anyagban már eleve ható vonzó és taszító erők következtében kialakulnak
bizonyos középponti testek, amelyek azonban nem szippantanak magukba minden környező
anyagot. A taszító és vonzó erők bizonyos egyensúlyának kialakulásakor anyagtömegek a
középponti test körül körpályára kerülnek, és örvénylő mozgásuk lassú kiegyenlítődésével
kialakul belőlük az azonos síkban és irányban mozgó bolygók sokasága. Így születnek a
naprendszerek – ám Kant nem kecsegtet azzal, hogy a fizikai törvények továbbgondolásával
akár csak egyetlen hernyó vagy fűszál létrejöttét is meg tudnánk magyarázni. Mindazonáltal
Kant kozmogóniájában a leibnizi harmóniára emlékeztető optimista szemlélet érvényesül: a
világ mechanikus létrejöttét és kialakulását titkos terv irányítja, amelynek részleteibe ugyan
nem nyerhetünk bepillantást, ám az egész mégis egyre közeledik a tökéletességhez.
      Az 1763-ban Kant több olyan írást tesz közzé, amelyek a hagyományos metafizikától
való távolodását mutatják. Ennek az évnek a terméke A metafizikai megismerés első
alapelveinek új megvilágítása című tanulmány, amelyben Kant először szembesül azzal a
filozófiai problémával, ami a későbbi antinómiák közül talán a legmélyebben foglalkoztatja:
okság és szabadság ellentétével. Az értekezés azonban inkább csak előkészítése egy gondolati
fordulatnak, ami a 60-as évek közepén történik meg és úgy jellemezhető, hogy Kant írásainak
egyoldalú természetfilozófiai érdeklődése kiegészül az ember mibenlétére irányuló
érdeklődéssel. Ez még nem azonos a kanti filozófia antropológiai fordulatával, amely egyszer
s mindenkorra szakít a filozófiai gondolkodást uraló sub specie aeternitatis, vagyis az
örökkévalóság szemszögéből való szemlélettel. Mielőtt Kant a kritikai filozófia kiépítése
során végleg elveti ezt a „dogmatikus” beállítódást, és a gondolkodást „emberi alapokra”
helyezi, magát az embert kell felfedeznie. A megfigyelések a szép és a fenséges
érzéséről (1764) vagy a Kísérlet a fej betegségeiről (1764) című írásokban történik meg az
előkészület. Kant már nem a lét és a gondolkodás végső kérdéseiről töpreng, hanem az emberi
élet és az emberi világ jelenségei felé fordul. Az emberről való gondolkodás tétje azonban
nem más, mint a szabadság helyének kijelölése a világrenden belül. Ami a kozmológia felől
nézve az okság elvével szemben álló szabadság kérdése, az az emberi lény felől tekintve az
etika problémája. De nem egyszerűen Kant korábbi érdeklődésének kiegészüléséről van szó.
Az etika problémájának megjelenése sokkal mélyebb fordulatot sejtet. A gondolkodás fő
szempontja változik meg, és ennek folytán a filozofálás módszere is átalakul.
      A metafizikának ez az érlelődő antropológiai fordulata Rousseau hatására ölt alakot és
kristályosodik ki. „Rousseau igazított helyre” – írja Kant, aki a francia gondolkodó hatását és
jelentőségét egyenesen Newtonéval állítja párhuzamba. Rousseau-ban az ember mélyen
rejtőző természetének felfedezőjét látja, és ő vezeti rá arra a gondolatra is, hogy az ember
helye nem rögzített hely a világrend egészében. Hiszen az ember – ahogy Rousseau-nál is
láthatjuk – eltévelyedhet, elkorcsosíthatja a civilizáció, és rossz útra térítheti a nevelés. Az
etika azért játszik egyre nagyobb szerepet Kant 1760-as évekbeli gondolkodásában, mert az
etikának kell az embert visszatérítenie saját természetéhez, és ezzel a világ egészén belüli
rendeltetéséhez. Mielőtt azonban ezek a belátások megkapnák végső formájukat, Kantnak
még hosszú utat kell bejárnia. Ennek az útkereső időszaknak a két legjelentősebb írása
egyaránt a metafizika szerepéről és szükséges reformjáról szól.
      Az ironikus hangvételű Egy szellemlátó álmai, megmagyaráztatnak a metafizika álmai
által (1766) című mű Kantnak azt a felismerését tükrözi, hogy a Swedenborgféle misztikus
szellemlátás és a tiszteletre méltó metafizika halhatatlan és anyagtalan lélekről szóló tanításai
nem is állnak olyan távol egymástól. Kant a metafizika állítólagos felvilágosodottságáról
rántja le a leplet, amikor Swedenborg fantaszta vízióival állítja párhuzamba. A mű
következtetése azonban nem a metafizika szkeptikus elutasítása, hanem a metafizika
reformjának szükségessége. A metafizika eddig eltévesztette az utat, mert eltávolodott a
lehetséges emberi tapasztalat körétől, és olyasmikről elmélkedett, amikhez a tapasztalat nem
nyújtott támasztékot: szellemi monászokról, halhatatlan és anyagtalan lélekről stb. A
metafizika tehát hasonlóvá vált a látnoki rajongáshoz, ám ezért a metafizikát nem elvetni kell,
hanem gyökeresen megreformálni. A későbbi gondolatok számára két fontos mozzanatra
lehetünk figyelmesek ebben a szellemes írásban. Az egyik az, hogy Kant lerántja „a
dogmatizmus leplét” a lélek metafizikai tanáról és az ezzel kapcsolatos spekulációkról. Ezek a
belátások vezetnek majd A tiszta ész kritikája [TÉK] „Paralogizmus” fejezetéhez, amelynek
végkövetkeztetése az, hogy az öntudat tényéből nem következtethetünk az én szubsztanciális,
vagyis anyagtalan és halhatatlan létére. A másik fontos mozzanat Hume egyértelmű hatása,
ami tetten érhető a mű szkeptikus hangvételében és a tapasztalat felé fordulás sürgetésében.
„Nyíltan megvallom – írja Kant a Prolegomena előszavában erre az időszakra visszatekintve
–: sok évvel ezelőtt éppen David Hume figyelmeztetése ébresztett fel először dogmatikus
szendergésemből, és a spekulatív filozófia terén folytatott vizsgálódásaimnak merőben új
irányt szabott” (Kant 1783/1999: 12). Kant azonban nem enged a szkeptikus filozófia
csábításának, hanem a metafizika egészének átfogó reformjáról elmélkedik.
     A metafizikai reform igényének utolsó jelentős dokumentuma Az érzékelhető és
értelemmel fölfogható világ formájáról és elveiről (1770) címet viselő székfoglaló értekezés.
Sokak szerint ez a mű már nem a prekritikai korszak utolsó, hanem a kritikai eszme
megszületésének első dokumentuma. Ebben a tömör írásban Kant a jelenségek és valódi
létezők platóni megkülönböztetéséhez tér vissza, és ennek megfelelően érzéki és intellektuális
ismeret különbségéről beszél. Az érzékiség úgy mutatja be a tapasztalati dolgokat, ahogyan
azok a számunkra megjelennek, ezzel szemben az értelmi megismerés úgy, ahogy magukban
vannak. A kritikai korszakhoz képest a legnagyobb eltérést talán ez az utóbbi gondolat jelenti:
Kant ekkor még úgy vélekedik, hogy a magukban való dolgok megismerhetőek. A mű
szellemére rányomta bélyegét, hogy Kant ekkoriban ismerkedett meg Leibniz Újabb
értekezések az emberi értelemről című művével, amelyet jóval Leibniz halála után, 1765-ben
adtak ki. Ebből a műből származik az a gondolat, ami a kanti értekezés középponti tézise lesz,
és már a kritikai filozófiát is előrevetíti: az értelmi világ megismerése előfeltételezi bizonyos
ideák és értelmi törvények meglétét az elmében, amelyek mint hajlamok, készségek és
természetes erők vannak jelen benne. Az értelmi törvényeknek ez a feltételezése egyfelől egy
hagyományos platóni metafizika felé mutat vissza, másfelől előrevetíti a transzcendentális
gondolkodás alapelvét: a rend és a szabályszerűség nem a világban található, hanem az
emberi elme műve. Az értelem törvényei nem csupán egy intelligíbilis világot tesznek
hozzáférhetővé, hanem azt fejezik ki, hogy az emberi elme törvényei összefüggő egésszé,
vagyis világgá formálják a dolgok rendezetlen sokaságát.

7.1.1. A kritikai fordulat
Kant hosszú, 11 éves gondolati érlelés után jelenteti meg kritikai rendszerének első művét, A tiszta
ész kritikáját (1781). A bő évtizedes gondolkodói munka eredményeként azonban nemcsak ez a mű,
hanem a rendszer egésze születik meg fő vonalaiban. Nem véletlen, hogy miután ezt a – leveleiben
így fogalmaz – „kősziklát”, amelyet a metafizika és ismeretelmélet kapcsolatának tisztázása jelentett
a tiszta ész kritikájának formájában, elhárította útjából, életének legtermékenyebb évtizede
következett. Sorra jelennek meg a nagy művek: Prolegomena minden leendő metafizikához, amely
tudományként léphet majd fel (1783), Az erkölcsök metafizikájának alapvetése (1785), A
természettudomány metafizikai indító elvei (1786), A tiszta ész kritikájának második, átdolgozott
kiadása (1787), A gyakorlati ész kritikája (1788), Az ítélőerő kritikája (1790), A vallás a puszta ész
határain belül (1793).

      A székfoglaló értekezésből már ismerjük Kant álláspontját: a metafizikát, noha végtelen
vitatkozások küzdőtere, nem elvetnünk kell a szkeptikusok módjára, hanem megreformálnunk. A
tiszta ész kritikája a metafizika és a gondolkodás történetének egyik legjelentősebb reformjára
vállalkozott. Kant az ész érdekét a következő híres kérdésekben foglalta össze: 1. Mit lehet tudnom?
2. Mit kell tennem? 3. Mit szabad remélnem? Ezeket a kérdéseket időnként kiegészíti egy negyedik
kérdéssel, ami így hangzik: Mi az ember? Valójában azonban nem kiegészítésről van szó, hanem egy
olyan végső kérdésről, amely az első hármat is magában foglalja. Kant kritikai fordulatának lényege,
hogy a filozófiai gondolkodást végleg emberi alapokra helyezi. Csakis az ember, e véges eszes lény
sajátos antropológiai meghatározottságai felől tudunk válaszolni a metafizika és az erkölcsfilozófia fő
kérdéseire. Ezért is szokták a kanti filozófia egészét antropológiai fordulatként ábrázolni, ami nem az
emberre vonatkozó tudomány megszületését jelenti, bár ettől nem független, hanem az ember
radikális végességének meghatározóvá válását gondolkodásában.

      A végesség középpontba állításával függ össze a fordulat egy másik jelzője: a kritikai. Mit jelent
a „kritika” a művek címében és a kriticizmus egészében? A kritika a Kant által használt értelemben
azoknak a határoknak a kijelölése, ameddig jogosan alkalmazhatjuk az ész fogalmait és
következtetéseit: a kritika tehát az igaz ismeretek körének kijelölésére utal. Ha úgy tetszik, a
hagyományos metafizika spekulatív igényeinek bírálatáról van szó, de Kant gondolatmenetét nem a
korábbi metafizikai tételek megcáfolása vezeti, hanem az ész igényeinek elbírálása, ami olyan
elengedhetetlenül fontos fogalmak sorsáról dönt, mint igazság, szabadság, lélek, világrend és Isten.

      Ahogy már szó volt róla, Kant elméleti filozófiájának alakulásában meghatározó szerepet
játszott Hume szkeptikus érvelése. A skót gondolkodó ugyan felébresztette Kantot dogmatikus
szendergéséből, ám nem tudta meggyőzni a metafizikai állítások tartalmatlanságáról. Kant olyan
megoldást keresett, amely egyszerre védhető a hume-i szkepszis erőteljes támadásával szemben, és
mégsem mond le a metafizika végső kérdéseket tisztázó igényéről. A tiszta ész kritikája így kettős célt
tűz maga elé: visszautasítani az észben természetes hajlamánál fogva meglévő dogmatikus
tendenciát – vagyis azt a korábbi metafizikára jellemző tendenciát, hogy az ész legitimitásának
határaira és feltételeire való rákérdezés nélkül gondolkodjanak, ám egyszersmind visszautasítani a –
dogmatizmus túlkapásaival szemben jogos – hume-i fellépést, amely az ész használatának túlságosan
negatív kritikájához vezet. Kantnak tehát az ész jogosulatlan kiterjesztése és szkeptikus elutasítása
között kellett kijelölnie egy – járható – középutat, amely az ész helyes és jogosult használatának
bemutatásában áll.

      A metafizikának ezt a reformját csak úgy hajthatta végre, ha a megközelítés egész horizontját, a
kérdések nézőpontját változtatta meg radikálisan. Nem egyszerűen a hagyományos metafizika
kiegészítéséről van tehát szó, hanem a kérdezés irányának megváltoztatásáról. Joggal hasonlítja Kant
ezt a radikális nézőpontváltást Kopernikusz csillagászati fordulatához. Ám amíg Kopernikusz
kimozdította az embert a világegyetem középpontjából, Kant – hasonlóan radikális fordulattal –
éppenséggel az embert helyezte a gondolkodás középpontjába. A végtelen isteni értelem nincs
ráutalva a szemléletre, egy isteni elme ugyanis közvetlenül létrehozza azt a dolgot, amit elgondol. Az
emberi értelem azonban véges és épp ezért rá van utalva az érzéki szemléletre, amelyen keresztül
számára egyáltalán dolgok adódhatnak. Nem járható tehát az az út, amely racionalista módon a
fogalmak elemzéséből próbál belátásokhoz jutni a létezéssel kapcsolatban. Ugyanakkor helytelen az
empiristák álláspontja is, amely szerint fogalmainkat a tapasztalatból nyerjük elvonással és
általánosítással, hiszen ez alapján nem tudnánk olyan fontos tudományok létét megmagyarázni, mint
a logika és a matematika. Kant tehát a tapasztalat leírásában az emberi végességre helyezi a
hangsúlyt, és nem enged sem a racionalizmus, sem az empirizmus szélsőségeinek. Teljesen
megváltoztatja a gondolkodás perspektíváját, és ezt az új filozófiát transzcendentális filozófiának
nevezi.
      Ez az új megközelítés az egész metafizika sorsát ennek a középponti kérdésnek a
megválaszolásához kapcsolja: „milyen alapon nyugszik a tárgy és a képzet viszonya?” Minden korábbi
filozófia abból a magától értetődőnek vélt feltevésből indult ki, hogy a megismerés során elménk
igazodik a megismerés tárgyához. Elménk azonban nem passzív leképezője a valóságnak, ám – éppen
végessége miatt – nem is teremtője annak. Kant javaslata tehát az, hogy fordítsuk meg a sorrendet és
tegyük fel, hogy nem az elme igazodik a tárgyakhoz, hanem a tárgyak igazodnak a
megismerésünkhöz. A Kant által kidolgozott transzcendentális idealizmus a következő előfeltevésekre
épül: 1. a dolgok az elmétől független módon léteznek, 2. számunkra jelenségként jelennek meg, 3.
ám a jelenségekben tapasztalható rend nem a dolgok sajátja, hanem az emberi elme aktivitásának
köszönhető. Elménk nem teremti a dolgokat, de nagyon is meghatározza, hogy ezek a dolgok milyen
formában, milyen rendben és milyen törvényeket követve jelennek meg a számunkra. A természet
törvényeinek forrása tehát az értelem – ez a nagy jelentőségű gondolat áll a transzcendentális
fordulat középpontjában. „Transzcendentálisnak nevezek minden ismeretet – olvashatjuk A tiszta ész
kritikája bevezetésében –, mely nem magukkal a tárgyakkal foglalatoskodik, hanem a tárgyakra
irányuló megismerésünk módjával, amennyiben ez a megismerés a priori lehetséges” (Kant
1781/2004: 69).

       A transzcendentális filozófia tehát az emberi megismerés lehetőségfeltételeire irányuló
vizsgálódás. Mivel abból a feltevésből indul ki, hogy a számunkra megjelenő tárgyak valamilyen
módon igazodnak megismerőképességeinkhez, ezért azt kutatja, hogy hogyan lehetségesek olyan
állítások, amelyek 1. nem puszta fogalmi elemzésből erednek, vagyis bővítik ismereteinket, ám 2.
mégsem az érzéki tapasztalatból származnak. Ehhez először a lehetséges ítéleteink szerkezetének
vizsgálatát végzi el, és arra a belátásra jut, hogy minden ítéletünk meghatározható az a priori/a
posteriori és az analitikus/szintetikus szembeállítások segítségével. Empirikus, vagyis a
posteriori tapasztalati ítéleteink minden esetben hozzátesznek valamit az ítélet alanyához, vagyis
bővítik ismereteinket, kanti kifejezéssel szintetikusak. Ítéleteink egy másik csoportja független az
érzéki tapasztalattól és tisztán értelmi belátásra épül: az ilyen logikai ítéletek egytől egyig a priori,
vagyis tapasztalattól független ítéletek. Kant példája ez utóbbira a „Minden test kiterjedt”, ami
analitikus ítélet, hiszen a kiterjedés fogalma nem tesz hozzá semmit a test fogalmához, amelyben
eleve benne foglaltatik. Egy ilyen ítélet egyszerre a priori, mivel független a tapasztalattól, és
analitikus, mivel a predikátum fogalma benne foglaltatik az ítélet alanyának fogalmában. Nem
lehetségesek analitikus és a posteriori ítéletek, mert az empirikus ítéletek mindig hozzátesznek
valamit az ítélet szubjektumához. Az ítéletek felosztásának azonban van egy negyedik lehetősége,
amelynek feltevésével Kant meghaladta mind az empirista, mind a racionalista filozófia horizontját;
az előbbiek ugyanis az a posteriori szintetikus ítéleteket, az utóbbiak az a priori analitikus ítéleteket
tekintették alapvetőnek. Kant szerint az egész transzcendentális filozófia vállalkozása azon áll vagy
bukik, hogy lehetségesek-e a priori szintetikus ítéletek, amelyek úgy bővítik ismereteinket, hogy nem
a tapasztalatból származnak, és úgy a prioriak, hogy nem logikai következtetésen alapulnak. Az a
priori ismereteknek két ismérvük van: szükségszerűség és általános érvényűség. A kérdés mármost
az, hogy vannak-e olyan a priori ítéleteink, amelyek nem analitikus úton jönnek létre, vagyis
szintetikus módon hozzátesznek valamit a szubjektumhoz. Kant arra a belátásra jut, hogy nem
egyszerűen van néhány ilyen a priori szintetikus ítélet, hanem minden elméleti tudomány alapjaiban
ilyen ítéletekre épül.

      Vegyük például a matematikát. A matematika egésze fogalmi tudomány, fogalmak
konstrukciójára épül, ami a geometriában szerkesztést, az aritmetikában műveletek végzését jelenti.
Ám a fogalmi konstrukció minden esetben a szemlélet valamilyen formájához tartozó szintézist
jelent. Azt gondolhatnánk, hogy egy egyszerű aritmetikai összefüggés tulajdonképpen a benne
szereplő számok puszta fogalmi elemzéséből vezethető le. Kant azonban megmutatja, hogy ez nem
így van. A 7 + 5 összeadásnál nem a 7-es szám és az 5-ös szám fogalmi elemzése útján jutok a
végeredményhez. „Túl kell lépnem e fogalmakon, a kettő valamelyikének megfelelő szemléletet kell
segítségül hívnom, például az öt ujjamat, vagy öt pontot, és a szemléletben adott 5-höz lépésről
lépésre haladva, részenként hozzáadnom a 7 fogalmát” (62). Mivel minden aritmetikai eljárásban
támaszkodunk a szemléletben lezajló szintézisre, ezért minden aritmetikai tétel szintetikus. A
geometriában még könnyebb kimutatni az ítéletek szintetikus jellegét. A geometriában ugyanis
szerkesztünk, a szerkesztés pedig nem más, mint valóságos vagy képzeletbeli alakzatok megrajzolása.
A geometriában a fogalmakhoz elkerülhetetlenül szemlélet társul.

      Érdekesebb esetet kínálnak a fizikai természettudományok, mert könnyen azt gondolhatnánk,
hogy a természetre vonatkozó ismereteink az érzéki tapasztalatból származnak. Kant azonban
megmutatja, hogy például a newtoni fizika alaptételeit nem a tapasztalatból nyerjük, hanem épp
ellenkezőleg: szükségszerű és általános érvényű tételekként vezérfonalat szolgáltatnak a tapasztalat
értelmezése számára. A prioriak tehát, ugyanakkor ismereteinket is bővítik, mivel nem fogalmakból
származnak analitikus kifejtéssel. Így például az a törvény, hogy az anyag mennyisége a testi világ
minden változása során állandó marad, szintetikus, mert az anyag fogalma nem tartalmazza a
megmaradást (gondoljunk a párolgásra). „Így hát valójában túllépek az anyag fogalmán, és a
priori módon hozzágondolok valamit, amit nem gondoltam benne magában” (64). A newtoni
mechanika axiómái egytől egyig ilyen a priori szintetikus ítéletek.

      Kant számára azonban világossá válik, hogy a metafizika ismeretbővítő, ugyanakkor
szükségszerű és általános érvényű tételei még a fizika axiómáinál is egyetemesebb érvényű elvei a
tapasztalatnak és a természet vizsgálatának. Például az a szintetikus a priori tétel, hogy „mindennek,
ami történik, oka van”, vagyis az okság elvének érvényessége átfogóbb egy-egy tudomány
hatókörénél, és az emberi tapasztalat egészére érvényes. A metafizika tehát minden lehetséges
emberi tudás és tapasztalatszerzés legátfogóbb szintetikus a priori ítéleteit kutatja fel, azokat a
tételeket, amelyekre hallgatólagosan támaszkodik, és amelyek alapján egyáltalán lehetségessé válik a
tiszta matematika és a tiszta természettudomány.

      A transzcendentális filozófia vizsgálódásai tehát megmutatják az elme működésének azt a
strukturált alapszerkezetét, amelynek alapján lehetségesek a priori szintetikus ítéletek. Ezzel Kant
megmenti a metafizikát és biztosítja a jogosult észhasználatot a túlzó szkepticizmus és a kritikátlan
dogmatizmus között. A transzcendentális idealizmus arra a meglepő és valójában forradalmian új
feltevésre épül, hogy rá vagyunk ugyan utalva az érzéki tapasztalatra, ám az érzékiségen keresztül
megjelenő világ nem nyers és rendezetlen, hanem mi magunk formáljuk a számunkra megjelenő
jelenségeket szabályoknak és törvényeknek engedelmeskedő természetté. Az emberi elme a
természet törvényadója. A tiszta ész kritikájának első fele ennek a tételnek részletes bemutatását és
igazolását szolgálja, a második fele pedig a metafizika lehetőségének határait jelöli ki. A tiszta ész
kritikájának felépítése a következő:

1.      Transzcendentális elemtan

1.              Transzcendentális esztétika

2.              Transzcendentális logika

                       Analitika

                       Dialektika
2.      Transzcendentális módszertan

      A felépítés azonban némiképp aránytalan a két fő rész között. Kant a mű gondolatmenetében
egyfelől hű maradt a hagyományos metafizika felépítéséhez. A létezővel általában foglalkozó
általános metafizikának (metaphysica generalis) a transzcendentális analitika végéig tartó rész felel
meg, míg a konkrét metafizikai problémákkal foglalkozó speciális metafizika (metaphysica specialis),
melynek tárgya a lélek halhatatlansága, a világegész természete és Isten léte, a transzcendentális
dialektikának felel meg. Másfelől Kant követi a hagyományos logika „fogalom–ítélet–következtetés”
struktúráját is: a transzcendentális kategóriák tanát a transzcendentális alaptételek, vagyis ítéletek
analitikája követi, a dialektika pedig a metafizikai következtetések kritikai vizsgálata.

7.1.2. A megismerés végső elemei
A transzcendentális filozófia alapgondolata az, hogy a megismerésnek két, egymástól különböző és
egymásra visszavezethetetlen forrása van: érzékiség és értelem. Az érzékiséghez tartozik a
receptivitás képessége, amellyel a ránk ható dolgok „hatásait” fogadjuk. Az értelem ezzel szemben a
spontaneitás képessége, amellyel az érzékek által szolgáltatott adatokat megformáljuk. Az emberi,
véges megismerés csak e két képesség együttműködésével jöhet létre. A transzcendentális filozófia
elsődleges feladata tehát a megismerésben részt vevő elemi összetevők elkülönítése és bemutatása.

      A transzcendentális esztétika az érzéki szemlélet, az érzékelés (aiszthészisz) bemutatására
vállalkozik. Az érzéki szemlélet nem csak kaotikus és nyers érzéki anyagot szolgáltat az értelmi
megformálás számára. Maga a szemlélet is rendelkezik olyan sajátos formákkal, amelyek nem
vezethetők le a tapasztalatból: a szemlélet a priori formái a tér és az idő. Kantnak ez a merész állítása
szemben áll a metafizika és a fizika azon meggyőződésével, mely szerint a tér és az idő a világban
létező dolgok abszolút, emberi megismeréstől független tulajdonságai. A jelenségek térbeli és időbeli
rendezettségét tehát nem magyarázhatjuk a tapasztalattal, fordítva viszont jogosan állítható: a
számunkra megjelenő jelenségek mind a szemlélet eredendő formáiban, a térben és az időben
rendeződnek el.

      Itt érdemes említést tenni a kanti filozófia talán legismertebb megkülönböztetéséről: jelenség
és magánvaló különbségéről. A dolgok, ahogyan magukban vannak, függetlenül léteznek a mi
elménktől, ám ahogy megjelennek a számunkra, a szemlélet és a gondolkodás a priori formái által
meghatározott „jelenségként” jelennek meg. A „magánvaló dolog” (Ding an sich) fogalma ezért
csupán határfogalomként értelmes az emberi megismerés számára és – mint látni fogjuk – erkölcsi
fogalomként. Az elméleti ész azonban nem tehet kijelentéseket a magánvalóval kapcsolatban – ez a
tétel a kriticizmus legfőbb hozadéka a dogmatikus filozófiákkal szemben. A magánvalónak persze már
az elgondolhatósága is súlyos problémákat vet fel, ezért elsősorban ez a fogalom volt a kriticizmust
bírálók legfőbb célpontja. A magánvaló dolog és a jelenség megkülönböztetése nélkül azonban a
transzcendentális filozófia egész vállalkozása megkérdőjeleződne.

      Az ismeretek végső elemeinek második csoportját a gondolkodás a priori formái, vagyis a tiszta
értelem kategóriái képezik. Kant hosszú és bonyolult fejtegetésekben jut a TÉK analitika részének
legfontosabb eredményéhez: a kategóriák táblázatához. Két út vezet el ide. Az egyik a
„transzcendentális dedukciót” tárgyaló fejezet, amely a TÉK talán legfontosabb és egyben
legnehezebb része is. Nem véletlen, hogy Kant a mű második kiadásában teljesen átírta ezt a
fejezetet. A dedukció fejezetet röviden összefoglalni igen kockázatos vállalkozás, de talán nem
lehetetlen: minden ismeretünk szemléletek és fogalmak egyesítéséből származó képzet. A hangsúly
itt a különnemű sokféleség egyesítésén van: a tudat minden egyes képzet esetén szintézist végez, a
szintézis elvégzéséhez pedig szükség van egy szintetizáló egységre. Minden lehetséges képzetemet
kísérnie kell az „én gondolom” képzetének. Minden szintézis végső alanya ezért az öntudat, hiszen
minden képzet az én képzetem: Kant ezt a végső egységet az „appercepció eredeti szintetikus
egységének” nevezi. Erről az egységről nincs tudásom, ugyanúgy, ahogy a magánvaló dolgokról sem,
viszont kénytelen vagyok feltételezni, hogy a tapasztalásban mutatkozó szintetizáló tevékenységet
magyarázhassam. A szintetizálás alapjául szolgáló eredeti egység megmutatása után a dedukció
második lépése annak kimutatása, hogy a szintézis lehetetlen az értelem kategóriái nélkül. Nincs
olyan szintetizált képzet, amely ne lenne valamilyen módon megformálva, az elemi formákat pedig az
értelem fogalmai biztosítják. Nagyon leegyszerűsítve: ha érzéki benyomások egy csoportját
valamilyen dologként ismerem fel, akkor már alkalmaztam a szintézisben például az egység, valamint
a szubsztanciális létezés kategóriáit. Egy teljességgel artikulálatlan érzéki tapasztalat tulajdonképpen
elgondolhatatlan: álomnál is kevesebb lenne, ahogy Kant fogalmaz. Minden tapasztalat valamilyen
fokú felismerést jelent, a felismerés pedig már hordozza a fogalmiság mozzanatát. Nem lehetséges
tehát tárgytapasztalat az értelmi kategóriák nélkül.

      A kategóriákhoz vezető másik út nem a kategóriák kiküszöbölhetetlen közreműködését, hanem
az alapkategóriák sajátos rendjét adja meg. Az értelmi fogalmak ugyanis nem véletlenszerűen és
tetszőlegesen látják el formával a szintetizálandó sokféleséget. Azoknak az a priori értelmi formáknak
a sajátos rendje, amelyek már semmi másra és egymásra sem vezethetők vissza, Kant meggyőződése
szerint az ítéletfunkciók tüzetes vizsgálata révén tárható fel. A képzetek egymáshoz kapcsolásának
alapvető formái az ítéletek, ha tehát megvizsgáljuk, milyen típusú elemi ítéletekben zajlik a
gondolkodásunk, akkor vezérfonalat kapunk a szintetizáló formák, vagyis a kategóriák
vonatkozásában. Kant a kategóriatáblázat felállítását tekintette a transzcendentális filozófia egyik
legnagyobb újdonságának, és úgy vélte, hogy első ízben sikerült szakítani az Arisztotelésztől örökölt
kategóriatannal. Minden egyéb (akár tiszta, akár érzéki) fogalom az értelemnek ezekre az
alapkategóriáira épül.

      Nem elég azonban azt állítani, hogy minden ismeret érzékiség és értelem együttműködéséből
jön létre, konkrétan is meg kell tudni mutatni, hogy a két, olyannyira különnemű ismeretforrásból
származó összetevők hogyan kapcsolódnak egymáshoz. Kant ehhez egy harmadik, közvetítő
képességre támaszkodik: a képzelőerőre, illetve ennek funkciójára, a sematizmusra. Érzéki sokféleség
és fogalmi forma egymásra vonatkozását a sémák teszik lehetővé, amelyek nem képmásokat, hanem
sajátos szabályalakzatokat jelentenek az empirikus fogalmak esetében. A tiszta értelmi fogalmak
sémáival kapcsolatban azonban Kant meghökkentő állítást tesz: ezek nem mások, mint
időmeghatározások. Hogy kerül ide az idő? Ha a séma közvetít érzéki szemlélet és értelmi fogalom
között, akkor részben a szemlélethez, részben az a priori fogalomhoz kell hasonlatosnak lennie. Kant
szerint egyedül az idő ilyen: egyfelől egynemű a szemlélettel, hiszen a szemlélet formája, másfelől
egynemű a kategóriával, hiszen a priori és általános érvényű. A séma tehát transzcendentális
időmeghatározás.

      A kategóriatáblázat alapján nem csak idő és szemléleti adottságok összefüggését látjuk a
sémákban, hanem a gondolati formák és ítéletek összefüggését is. Ám ahogy korábban elhangzott, a
tiszta értelmi kategóriák képezik minden lehetséges tapasztalat alaptételeit is – a konkrét
tudományok különös alaptételeit megelőzően. Az analitika második része arra a nehéz feladatra
vállalkozik, hogy a kategóriatáblázat vezérfonala mentén bemutassa a lehetséges tapasztalat
alaptételeit minden szintetikus ítélet legelső, de pusztán formális alaptételével összhangban: „a
tapasztalat egyáltalán mint tapasztalat lehetőségének feltételei egyszersmind a tapasztalatban adott
tárgyak lehetőségének feltételei is” (189). Ezt az első pillantásra nehezen átlátható összefüggést
foglalja össze az alábbi táblázat.
7.1.3. Metafizikai kérdések transzcendentális megvilágításban
Ahogy arra emlékezhetünk, Kant a transzcendentális filozófia révén nem leszámolni akar a
metafizikával, hanem kivezetni a metafizikát önmagával meghasonlott, válságos állapotából.
A TÉK tulajdonképpeni második része, vagyis a „Transzcendentális dialektika” című rész vállalja a
metafizika fő kérdéseivel, a lélek halhatatlanságával, a szabadsággal, a világrenddel és Isten létével
kapcsolatos számvetést. A transzcendentális filozófia egyik alaptézise szerint megismerésről csak
érzékiség és értelem együttműködésekor beszélhetünk. Ahogy Kant fogalmaz: „Tartalom nélkül üres
a gondolat, fogalom nélkül vak a szemlélet” (Kant 1781/2004: 106). Ez a belátás rendkívül jelentős a
metafizika egészére nézve, hiszen belőle érthetjük meg a kriticizmus metafizikai álláspontját: a
metafizika legfőbb kérdéseire emberi álláspontról nem adható válasz. Kant azért utasítja el a lélekre,
a világegészre és Istenre vonatkozó – a gondolkodásban egyébként természetes módon felbukkanó –
kérdésekre a választ, mert csupa olyan fogalomról van szó, amelyek számára sohasem adható
szemléleti fedezet. A világ egésze nem tehető szemlélet tárgyává, a dogmatikus gondolkodás mégis
megpróbált spekulációkba bocsátkozni a világ terjedelmét, alkotóelemeit és természetét illetően.
Értelem és ész különbsége itt meghatározóvá válik. Az értelem fogalmai az egyes konkrét
tapasztalatokban meghatározóak, az ész ezzel szemben az a képességünk, amely a fogalmak
totalitását célozza meg. Az ész metafizikai használatát rendszerint ezek a totalitásképzetek csábítják
olyan területekre, ahol a gondolkodás elszakad a szemlélettől, és üres spekulációkba téved. Kant a
kritikai filozófia legfőbb feladatát abban látta, hogy megvonja a határt a jogszerű ismeretigények és a
jogtalan spekuláció szférája között. A végkövetkeztetés az, hogy az elméleti ész szempontjából a
végső metafizikai kérdésekre sem pozitív, sem negatív választ nem adhatunk, hiszen túllépnénk a
lehetséges ismeret határain. Ezek a kérdések ugyanakkor nem értelmetlenek: nagyon is lényegesek a
gyakorlati filozófia szempontjából.

                 Ítéletek              Kategóriák                    Sémák            Alaptételek

Mennyisé     Általános        Egység Sokaság Összesség        Szám                A szemlélet
g            Különös                                                              axiómái: minden
             Egyedi                                                               szemlélet extenzív
                                                                                  mennyiség

Minőség      Állító Tagadó    Realitás Negáció Limitáció      Fok                 Az észlelés
             Végtelen                                                             anticipációi: a
                                                                                  reális tartalomnak
                                                                                  minden
                                                                                  jelenségben
                                                                                  intenzív
                                                                                  mennyisége, azaz
                                                                                  foka van

Viszony      Kategorikus      Szubsztancia és akcidens Ok     A reális időbeli    A tapasztalat
             Hipotetikus      és okozat Kölcsönviszony        állandósága A       analógiái: A
             Diszjunktív                                      sokféleség          szubsztancia
                                                              egymásutánja A      állandósága Az
                Ítéletek              Kategóriák                  Sémák            Alaptételek

                                                            meghatározások      időbeli
                                                            egyidejű létezése   egymásutániság a
                                                                                kauzalitás törvénye
                                                                                alapján Az
                                                                                egyidejűség
                                                                                alaptétele a
                                                                                kölcsönhatás
                                                                                törvénye alapján

Modalitás    Problematikus Lehetőség/Lehetetlenség     Különböző                Az empirikus
             Asszertórikus Létezés/Nemlétezés          képzetek                 gondolkodás
             Apodiktikus   Szükségszerűség/Véletlenség szintézisének            posztulátumai: Ami
                                                       összhangja az idő        megfelel a
                                                       feltételeivel            tapasztalat formai
                                                       Létezés valamely         feltételeinek, az
                                                       meghatározott            lehetséges Ami
                                                       időben Valamely          összefügg a
                                                       tárgy létezése           tapasztalat
                                                       minden időben            materiális
                                                                                feltételeivel, az
                                                                                valóságos Aminek
                                                                                a valóságoshoz
                                                                                fűződő viszonyát a
                                                                                tapasztalat
                                                                                általános feltételei
                                                                                határozzák meg, az
                                                                                szükségszerűen
                                                                                létezik

     A transzcendentális dialektika olvasható a dogmatikus metafizika alaptételeinek szisztematikus
cáfolataként. A „Paralogizmus” fejezet a lélek halhatatlanságának kérdését vizsgálja, és arra a
belátásra jut, hogy tévkövetkeztetés áldozatai azok a gondolkodók, akik az öntudat puszta tényéből
egy anyagtalan és halhatatlan lélek létére következtetnek. A belső tudatban ugyanis jelenségként
jelenünk meg önmagunk számára, ebből viszont nem vonhatunk le következtetést a lélek
„magánvaló” természetére nézve.
     A világegésszel kapcsolatos természetfilozófiai spekulációkkal az antinómia fejezet néz szembe.
Az antinómiák rendkívül fontos szerepet játszanak a TÉK-ben, sőt Kant egész életművében.
Legkorábbi írásai óta antinomikus ellentmondásokat vél felfedezni a gondolkodás és
természetszemlélet működésében. Ezek a feloldhatatlan antinómiák kezdettől fogva izgatják Kant
gondolkodását, és a transzcendentális fordulat egésze felfogható átfogó válaszként azokra a
problémákra, amelyek gondolati eszmélődését vezérelték. Négy antinómiában foglalja össze a
hagyományos metafizika örökül hagyott problémáit:
                            Tézis                                             Antitézis

1. A világnak időbeli kezdete van és térben is határolt.      A világnak nincs kezdete, és nincsenek
                                                              térbeli határai: mind az idő, mind a tér
                                                              vonatkozásában végtelen.

2. A világon minden összetett szubsztancia egyszerű           A világban nincs olyan összetett dolog,
részekből áll, és semmi más nem létezik, csak az egyszerű,    mely egyszerű részekből állna, és
vagy az, ami az egyszerűből tevődik össze.                    egyáltalán nem létezik benne semmi
                                                              egyszerű.

3. Pusztán a természeti törvényeken alapuló kauzalitásból     Nem létezik szabadság; a világon
nem vezethető le a világ jelenségeinek összessége. A          minden kizárólag természeti törvények
jelenségek magyarázatához okvetlenül fel kell tételeznünk     alapján következik be.
a szabadságból eredő kauzalitást is.

4. A világhoz vagy részeként, vagy okaként hozzátartozik      Egyáltalán sehol nem létezik feltétlenül
egy feltétlenül szükségszerű lény.                            szükségszerű lény: sem a világban, sem
                                                              a világon kívül mint annak oka.

       Nagyon leegyszerűsítve tehát a világegésszel kapcsolatban felvethető alapvető kérdésekre
vonatkoznak a két oldal egymást tagadó állításai: a kezdet és a határ, az összetevő elemek, a
szabadság és a célszerűség kérdéseiről van szó. A kanti megoldás első lépése annak kimutatása, hogy
az antinómiák a spekulatív ész illegitim használatából erednek. Mivel az ész természetes hajlamától
űzve és a feltétlent kutatva túllép a lehetséges tapasztalat határain, ezért nem csoda, ha olyan
állításokhoz jutunk, amelyek egymás tökéletes tagadásai, önmagukban mégis teljesen jogosult
állításoknak tűnnek. Figyeljünk fel arra, hogy a tézisek és antitézisek vizsgálatánál Kant hogyan
mutatja be a látszólagos jogosultságot: negatív érvelést, vagyis reductio ad absurdum érvet alkalmaz.
Tegyük fel kiinduló állításunk ellentétét, majd mutassuk meg, hogy ez a feltevés ellentmondáshoz
vezet. A harmadik kizárásának elve alapján így az eredeti állításunk igaznak tekintendő. Az állítás
igazsága azonban látszaton alapul: mindkét oldalon olyan állítások szerepelnek, amelyek túllépnek a
lehetséges tapasztalat határain, vagyis az ellentétes állítás tagadása nem biztosítja az eredeti állítás
igazságát. A második lépésben Kant finomít a megközelítésen, és megmutatja, hogy az első két – ún.
matematikai antinómia – tézisei és antitézisei nem lehetnek egyszerre igazak, sőt egyáltalán nem is
tehetünk sem pozitív, sem negatív állítást velük kapcsolatban. A harmadik és negyedik – ún.
dinamikai antinómia – állításai azonban lehetnek egyszerre is igazak, ám nem dogmatikus
kijelentésként, hanem csakis a transzcendentális filozófia belátásai alapján. Igaz, hogy a
természetben mindent törvényeknek engedelmeskedő okok határoznak meg, és ez alól a
jelenségvilág, vagyis a természet szintjén nincs kivétel; ugyanakkor az is igaz, hogy az ember nem
csupán a jelenségvilág része, hanem eszes lényként egy érzékfeletti világé is; ilyen lényként pedig
képes szabad cselekedetre. Ugyanígy elmondható, hogy egyszerre lehet igaz a világ természeti
törvények által meghatározott, de teljesen esetleges volta és az a feltevés, hogy az esetlegesség
mögött célszerű harmónia munkál, ami azonban túlmutat az empirikus természetkutatáson. A
harmadik antinómia problémáját A gyakorlati ész kritikája fogja tárgyalni, a negyedik antinómia
kapcsán pedig Az ítélőerő kritikája fogja kidolgozni a célszerűség transzcendentális fogalmát.
     A dialektika, vagyis a speciális metafizika harmadik nagy problémája a racionális teológia
lehetősége. Kant először is azt mutatja meg, hogy a lehetséges istenérvek (a létezés esetlegességéből
kiinduló kozmológiai, illetve a létezők rendezettségére támaszkodó fiziko-teológiai stb.)
hallgatólagosan mind az úgynevezett ontológiai istenérvre vezetnek vissza: ha Isten a legtökéletesebb
létező és a létezés egyike a tökéletességeknek, akkor Isten létezése fogalmi alapon belátható. Ha
tehát belátjuk, hogy ez az érvelés hamis, akkor a kriticizmus egyik újabb lényeges állításához jutunk:
Isten létezésével kapcsolatban a spekulatív, vagyis elméleti ész szempontjából nem tehetünk sem
pozitív, sem negatív állítást. Kant ontológiai istenbizonyítással szembeni ellenérve abból indul ki,
hogy a létezés nem objektív predikátum. Vagyis amikor valamivel kapcsolatban kijelentjük, hogy
létezik, akkor a dolog fogalmát nem bővítjük egy újabb dologi tulajdonsággal, hanem azt mondjuk,
hogy az a dolog, amit a fogalom által elgondoltunk, egyszersmind adódhat, vagy adott is az
észlelésünk számára. A lét állítása a transzcendentális filozófián belül egyértelműen annak a
követelménynek teljesüléséhez kötődik, hogy az illető dolog a szemléletben adódhassék. Ennek
hiányában azonban nem beszélhetünk létről, csupán elgondolt tárgyról. Egy elgondolt fogalomból
azonban – bármennyire különleges fogalom legyen is – nem következik a léte. Isten létének kérdése
tehát kívül esik a lehetséges tapasztalat körén, ezért az elméleti észnek le kell mondania a válaszról. A
gyakorlati ész, vagyis a „Mit kell tennem?” és a „Mit szabad remélnem?” szempontjából azonban
Isten létének kérdése – a szabadság és a lélek halhatatlanságának kérdéséhez hasonlóan – teljes
súlyát megőrzi.

7.1.4. Kötelesség és gyakorlati ész
Az erkölcsfilozófiai művek közül elsőként Az erkölcsök metafizikájának alapvetése (1785) jelent meg,
majd A gyakorlati ész kritikája (1788), végül – majd egy évtizeddel később – Az erkölcsök
metafizikája (1797). Az első két mű tartalmazza az erkölcsfilozófia alapvetésével kapcsolatos
megfontolásokat, míg az utolsó és egyszersmind legterjedelmesebb könyv a gyakorlati ész konkrét
erkölcsi előírásainak felsorolására és vizsgálatára vállalkozik. A kanti filozófia nem csupán az elméleti
ész szempontjából jelentett fordulatot a gondolkodás történetében: az erkölcsfilozófiai gondolkodást
ugyanilyen radikálisan reformálta meg. Gyakorlati filozófiájának újdonsága és különleges jelentősége
abban ragadható meg, hogy elsőként igyekezett a morált tisztán, vagyis mindenféle célképzettől,
hajlamtól, boldogságfogalomtól függetlenül elgondolni. A kanti erkölcsfilozófiai fordulat középponti
fogalma a kötelesség (ezért nevezik „deontologikus etikának”). Az európai morális gondolkodás
visszatérő mozzanata a hajlamokkal szembeni ellenállás. Meglepően hangozhat azonban, hogy Kant
az erkölcsiséget nemcsak a hajlamokkal, hanem magával a boldogság fogalmával is szembeállította,
ami pedig a görögök óta magától értetődő módon az erkölcsfilozófiai gondolkodás középpontjában
állt. Kant azonban azt állítja, hogy a boldogság képzete nem lehet az erkölcsi cselekvés alapja vagy
célja, mert egyfelől a boldogság túlságosan is meghatározatlan, „tarkabarka fogalom”, ahogy egy
helyütt fogalmaz, másfelől nem a gyakorlati ész, hanem a képzelőerő fogalma. Egyszerűbben: a
boldogság fogalma nem definiálható, mivel a megelégedettség és a kellemesség képzetéhez
kapcsolódik, ezeken keresztül pedig a hajlamokkal érintkezik. Továbbá azért nem lehet a boldogság
az erkölcsi törvény alapja, mert akkor ezt a törvényt függővé tennénk egy célképzettől, vagyis
alárendelnénk bizonyos feltételeknek. Az erkölcsi törvény azonban feltétel nélküli, s ezt a
feltétlenséget fejezi ki a kötelesség fogalma.

      A kötelesség nem külső előírásnak vagy törvénynek való engedelmességet jelent. A kanti
értelemben vett kötelesség nem azonos egy előre adott törvény fegyelmezett követésével. Az
erkölcsfilozófiai  fordulat    egyik     legfontosabb      mozzanata legalitás és moralitás szigorú
megkülönböztetése. Legalitásnak nevezzük azt, amikor önállótlanul és gondolkodás nélkül
engedelmeskedünk egy akár hallgatólagos, akár rögzített, de mindenféleképp kívülről érkező, mások
által megfogalmazott előírásnak. A moralitás ezzel szemben arra utal, hogy egy adott erkölcsi
helyzetben merünk a saját, önálló, szabad döntésünkre hagyatkozni. Az előbbi eset nevezhető az
ember erkölcsi kiskorúságának, az utóbbi pedig erkölcsi nagykorúságnak. Kant nem általános és
minden korban érvényes törvények lefektetésével akarja megreformálni az erkölcsfilozófiát, hanem
az erkölcsi nagykorúság igényének felébresztésével.

      Ha a kötelesség fogalmát kiegészítjük a „morális” jelzővel, akkor a kanti erkölcsfilozófia
következő sajátosságaihoz jutunk: az erkölcsi parancsolatok érvénye nem vonatkozhat csak egyes
közösségekre, hatókörük az emberi lények összességére kell hogy kiterjedjen. Az egyetemes
érvény mellett az is rendkívül fontos jellegzetesség, hogy Kant szerint erkölcsi törvényről kell
beszélnünk, nem pedig korlátozott érvényű előírásokról. Ezeknek a felkutatása során pedig nem a
tapasztalatra, hanem csakis az észre, a tiszta gyakorlati észre támaszkodik. A kanti erkölcsfilozófia ez
utóbbival kapcsolatos legfőbb jellegzetessége formalitása. Ennek megértéséhez feltételes és feltétlen
parancsolatok különbségét kell tisztáznunk. Minden korábbi erkölcsfilozófia – a kanti meghatározás
szerint – feltételes, vagyis hipotetikus törvényeken alapult: az erkölcsi jót olyan külső adottságnak
képzelték el, ami valamilyen módon meghatározza az akaratot, s aminek a vonatkozásában az
erkölcsi cselekvés úgyszólván csak eszköz. Kant ezzel szemben – ahogy a moralitás legalitással való
szembeállításában láttuk – az erkölcsi cselekvőt mint önmagának törvényt adó, szabad lényt gondolja
el, aki a jó és rossz között nem külső minták, hanem tisztán a szabadság tudatából eredő belső ítélet
alapján tesz különbséget. Ennek következtében az erkölcsi törvényt nem is olyan terminusokban
fogalmazza meg mint Isten, lélek, halhatatlanság vagy boldogság, hanem „tisztán”, vagyis formálisan.
Kérdés, hogy megfogalmazhatunk-e egy feltétlen erkölcsi parancsolatot. A válasz igen, ehhez
azonban a parancsolat megformálásakor le kell mondanunk minden tartalmi összetevőről. Így jut el a
feltétlen, vagyis kategorikus imperatívusz teljesen formális megfogalmazásához: „Cselekedj úgy, hogy
akaratod maximája mindenkor egyszersmind általános törvényadás elveként érvényesülhessen”
(Kant 1788/1998: 42). Gondoljunk bele, mekkora terhet ró a cselekvőre ez a formalitása miatt
látszólag üres törvény, ami egyetlen esetben sem mondja meg, hogy mit kell tennem. A kategorikus
imperatívusz szerint ugyanis a most végrehajtandó cselekedetemet úgy kell véghezvinnem, hogy ez
az egyedi és egyszeri cselekvés mintául szolgálhasson egy olyan törvény számára, amely viszont az
egész emberiségre általánosan és mindörökre érvényes. A kategorikus imperatívusz azt a félelmetes
terhet rója a cselekvőre, hogy minden pillanatban úgy cselekedjen, mintha egy univerzális
törvényalkotó róla venné a példát az erkölcsi törvény kidolgozásához. Kant az erkölcsi alaptörvény
formalitásával tehát nem intellektualizálni akarja a morált, hanem megszabadítani minden olyan
„materiális” összetevőtől, amely lerontaná, vagyis külső tényezőktől tenné függővé az erkölcsi
szabadságot. Nem azért cselekszünk, hogy valamilyen célt elérjünk a cselekedet által, hanem azért,
mert így kell cselekedni. Kant hangsúlyozza, hogy azt az embert, aki véletlenül vagy a szerencsés
körülményeknek köszönhetően pont a törvény előírásaival megegyezően, jóllehet nem a
törvény alapján cselekszik, még aligha nevezhetjük erkölcsileg jónak. Ez a feltétlen igény
mindenféleképpen új a boldogság és az erény fogalmára épülő korábbi etikákhoz képest.

      A kategorikus imperatívusz mellett kétféle hipotetikus, vagyis feltételes imperatívuszról
beszélhetünk: 1. Minden mesterségnek, tevékenységnek és tudománynak vannak olyan gyakorlati
cselekvésre irányuló elvei, amelyek egy cél elérését segítik elő: ezeket az elveket nevezi Kant a
jártasság vagy ügyesség imperatívuszainak. 2. A hipotetikus imperatívuszok második csoportja egy
konkrét cél követésére épül, ez a cél pedig nem más, mint a mindenkiben közös törekvés a
boldogságra. A boldogságra vonatkozó imperatívusz ugyancsak hipotetikus. Ezt Kant azzal
magyarázza, hogy a boldogságra vonatkozó vágy maga sem mentes egy elérendő cél képzetétől. Az
okosság eszerint egyfajta köztes gyakorlati képességet jelent a technikai jártasság egyszerű,
célirányos cselekedetei és az erkölcsi törvény feltétlen működése között. Nincs azonban szó
közvetítésről: az okosság nem közvetít a jártasság és az erkölcsi törvény között, és nem is vezet el az
utóbbihoz. Az egész kanti erkölcsfilozófiát meg lehet ragadni a boldogságra törekvő okosság antik
eszméje és a feltétlenül kötelező erkölcsi törvény közötti különbségben.

      A kötelesség és a kategorikus imperatívusz mellett még egy meghatározóan fontos fogalmat kell
említenünk Kant erkölcsfilozófiája kapcsán: a szabadságot. Az etikai formalizmus álláspontjának egyik
feltevése, hogy a szabadság nem elérendő cél, nem megteremtendő állapot, hanem maga a
kiindulópont. Kant szavaival: a szabadság tény, az erkölcsiség, a gyakorlati ész faktuma, vagyis az
erkölcsiség másra már vissza nem vezethető alapzata. A szabadság azonban kettős értelmű fogalom:
negatív meghatározása azt jelenti, hogy mentesek vagyunk mindenfajta külső kényszertől és
természeti meghatározottságtól, ám ezzel a tartalmatlan fogalommal aligha kezdhetünk valamit az
erkölcsfilozófiában. A szabadságnak ezzel szemben van egy pozitív meghatározása is, ami nem más,
mint az akaratnak az a tulajdonsága, hogy önmagának ad törvényt, vagyis autonóm. A szabadságnak
ez az öntörvényadásra támaszkodó, pozitív fogalma az egész kanti erkölcsfilozófia alapfogalma. Nem
véletlen, hogy A gyakorlati ész kritikájának dialektika fejezetében, ahol Kant az erkölcsfilozófia
szempontjából tekinti át újra a lélek halhatatlanságának, a szabadságnak és Isten létének metafizikai
problémáját, a szabadság fogalmának kitüntetett szerep jut. Azok az észeszmék, amelyek az elméleti
ész szempontjából tilalom alá estek, vagyis amelyekkel kapcsolatban emberi álláspontról nem
tehetünk sem állító, sem tagadó kijelentéseket, a gyakorlati ész szempontjából nagyon is
meghatározó szerepet játszanak. A lélek halhatatlansága, a szabadság feltevése és Isten léte ugyanis
nem elméleti megismerés tárgyai, hanem a tiszta gyakorlati ész posztulátumai. Az erkölcsi cselekvő
ugyanis nem cselekedhetne anélkül, hogy ne feltételezné az erkölcsi előrehaladást, vagyis folyamatos
tökéletesedésének elvileg végtelen horizontját, illetve anélkül, hogy ne feltételezné egy lehetséges
erkölcsi világrend létrejöttét, s ennek alapjául egy legfelső, vagyis isteni észt. A legfontosabb feltevés
azonban az autonóm szabadság feltevése: enélkül ugyanis teljesen lehetetlenné válna az erkölcsi
cselekvés. A kanti erkölcsfilozófiát a kötelesség száraz parancsánál jobban jellemzi a szabadság
autonómiája.

7.1.5. A kritikai rendszer betetőzése az ítélőerőn keresztül
A véges emberi szemlélet alapján megfogalmazott transzcendentális filozófia szerint a számunkra
természetként megjelenő jelenségvilágot szakadék választja el a magánvaló létezők érzékfeletti
világától. Az elméleti ész kritikai vizsgálata a két szféra szigorú elválasztottságát hangsúlyozta, a tiszta
gyakorlati ész törvényeinek vizsgálata azonban ahhoz a belátáshoz vezetett, hogy az ember mindkét
világ része. Testtel rendelkező, érzéki és időbeli lényként maradéktalanul alá van vetve a természet
törvényeinek, ám az autonóm szabadság révén el is különül ettől a természettől, és egy érzékfeletti,
erkölcsi világ polgára. Az ember ugyan két világhoz tartozó lény, ám a két világ kapcsolata ezáltal még
nem jön létre. Márpedig valamilyen módon biztosítani kell az átmenetet a morál elveitől a természet
elveihez, hiszen erkölcsi cselekedeteinket az empirikus világban kell megvalósítanunk. A harmadik
kritika tehát arra hivatott, hogy hidat verjen a természeti és az erkölcsi világ között. Az ítélőerő
kritikája (1790) a célszerűség fogalmának transzcendentális alapokon nyugvó újragondolásával kísérli
meg a szakadék áthidalását. Ahogy a korábbiakban láttuk, a világ célszerűségének spekulatív
feltevése a dogmatikus metafizika egyik tipikus hibája. A metafizika tévkövetkeztetései abból
származtak, hogy a természet célszerűségét a totalitásra törő spekulatív ész alapján gondolták el.
Kant azonban megmutatja, hogy a célszerűség egy különleges és közvetítő funkcióra hivatott
képességünk, a transzcendentális ítélőerő fogalma.

     Ezen a ponton Kant rendszertani megfontolásaiba is bepillantást nyerünk. Az ember két világ
polgáraként kétfajta törvényhozás eredete: az értelem a természetnek mint a jelenségvilág
egészének ad törvényt, az ész pedig az erkölcsi világnak. Kant ezért az elméleti ész és a gyakorlati ész
kritikája mellett lehetségesnek tartja a kétféle törvényhozás alapján kidolgozható tanok rendszerét,
vagyis – az immár megreformált – metafizikát is. A természettudomány metafizikai kiinduló
elvei (1786) az értelmi törvényekre támaszkodó, Az erkölcsök metafizikája (1797) pedig az ész
törvényhozására támaszkodó konkrét kifejtése a két kritikai alapvetésnek. A kritikákhoz tehát
ezekben az esetekben egy dogmatikai rész is tartozik. A harmadik kritikai mű a célszerűség fogalmán
keresztül összeköttetést teremt a két előző kritika között, az ítélőerő azonban a valóság semmilyen
szférájában nem törvényhozó, ezért csak kritikája van, dogmatikai rész nem tartozik hozzá.

      Az ítélőerő kétfajta funkcióját különbözteti meg Kant: a meghatározó ítélőerőnek – A tiszta ész
kritikájában már bemutatott – szerepe az érzékek által adott sokféle meghatározása egy értelmi
fogalom alá való besorolás, vagyis alárendelés (szubszumpció) révén. Ezzel szemben a reflektáló
ítélőerő a meghatározatlan különöshöz igyekszik általános fogalmat találni, vagyis olyan
összefüggéseket hoz létre és pillant meg, amelyek túlmennek az értelmi kategóriákra támaszkodó
objektív vonatkozásokon. Noha ezzel nem gazdagítja az ismeretek szféráját, az ítélőerő mégis olyan
funkciót tölt be, amely elősegíti az ismeretek felkutatását. A célszerűség fogalma tehát pusztán
heurisztikus elv, vagyis nem az ész metafizikai állítása, és nem is az értelem kategóriákra épülő
ismerete. A természetben fellelhető célszerűség fogalma mindig a reflektáló ítélőerőhöz tartozik, ami
így hidat ver ész és értelem külön törvényhozása és külön világa között.

      Kant a célszerűség fogalmának teleológiai és esztétikai aspektusát különbözteti meg. Az
esztétikai célszerűség fogalmát Az ítélőerő kritikájának első felében a szép és a fenséges élménye
kapcsán vizsgálja meg részletesen. A szép tapasztalatát – más egyéb mozzanatok mellett – úgy írja le
Kant, mint a képzelőerő és az értelem összhangját. Az öröm, ami a szép tapasztalatát kíséri, nem az
érzékiségünkre gyakorolt hatás, vagyis nem érzéki öröm (ez utóbbit Kant kellemesnek nevezi, és
élesen szembeállítja a széppel), ugyanakkor nem is a gyakorlati hasznosság következménye. A
széppel kapcsolatos tetszés nem érzéki és nem is gyakorlati, mégis kapcsolódik hozzá egy sajátos
célszerűség. A szép dolog ugyanis olyanként jelenik meg előttünk, amelynek részei célszerűként
felfogható rendet mutatnak, anélkül, hogy ennek valamilyen külső célszerűség képezné az alapját. A
szép tapasztalatának elemzése az ítéletfajták felosztását követően oszlik négy részre és alapozódik e
négy sarkalatos állításra: a szép 1. érdek nélkül és 2. fogalom nélkül általánosan tetszik, 3. cél nélkül
célszerű és 4. szükségszerű tetszés tárgya.

      A kellemes érzése függ a tárgy létezésétől, a tetszés azonban független ettől, ezért nem is
kapcsolódik hozzá érdek. A szépre vonatkozó ízlésítélet „kontemplatív”, vagyis pusztán szemlélődő. A
szép dolog szemlélésénél elszakadok a dolog létezésétől, amennyiben eltekintek attól, hogy a dolog
bármilyen módon hasznos vagy szükséges lehet számomra. Az ízlésítélet második mozzanata, a
fogalom nélküli, általános tetszés is ehhez kapcsolódik. Hogy a szép fogalma nem értelmi fogalom,
azt talán leginkább abból érthetjük meg, hogy senkinek sem lehet megmondani, hogy valamit
szépnek ítéljen. Nincs olyan szabály, amelyet követve eljuthatna valaki a szépség megpillantásához.
Miből ered akkor a szép tapasztalatához kapcsolódó általánosság? Kant ennek a problémának a
tisztázása során jut el elemzéseinek talán legizgalmasabb részéhez, a képzelőerő és az értelem
harmonikus összjátékának bemutatásához. Az esztétikai ítéletben megszólaló „általános hang”
általánossága abból ered, hogy a képzelőerő és értelem mindenkiben hasonló módon kerülhet
összhangba. Az általánosságnak tehát nem a tárgyban van az alapja, hanem az ítélő tudatok
szubjektív érvényű ítéletében. A tetszés tehát nem egy külön képességhez tartozik Kant szerint,
hanem a megismerésben amúgy is részt vevő képességek másfajta együttműködését jelenti. A szép
„cél nélküli célszerűsége” tehát abban áll, hogy a szép tárgyak elősegítik megismerőképességeink
összhangját.
      A természeti szépségtől abban különbözik a művészeti szépség, hogy ez utóbbi nem egy szép
dolog, hanem egy dolog szép megjelenítése. A művészetben megjelenő sajátos, nem természeti
szépség áttételesen mégis a természetre utal, mégpedig a zseni fogalmán keresztül: „a zseni az a
született elmebeli diszpozíció, amely által a természet a művészetnek a szabályt adja” (Kant
1790/2003: 222). A zseniben tulajdonképpen a produktív képzelőerő működése figyelhető meg: a
zseni működése olyasvalaminek a létrehozása, amihez nem adható szabály, ugyanakkor alkotása
példaszerű, vagyis mások számára szabályul szolgál, jóllehet a zseni maga sem tudja leírni, mi történik
benne a mű létrehozásakor. A zseni tehetsége tulajdonképpen az esztétikai eszmék ábrázolásának
képességét jelenti, ami valójában nem más, mint amit „szellemnek” szoktunk hívni. A zseniben kettős
értelemben működik a reflektáló ítélőerő: olyasmit pillant meg a tapasztalatban, amit mások nem
vesznek észre, és ehhez az új eszméhez megtalálja a megfelelő kifejezést is. Vagyis képes formát és
kifejezést adni a tapasztalat azon aspektusainak, amelyek a megismerő értelem számára nem
hozzáférhetőek.

      Nemcsak a szép, hanem a fenséges élményében is esztétikai tetszésről beszélhetünk, ám itt a
célszerűség nem a tárgyhoz kapcsolódik, ami egyébként is aránytalanul hatalmas a
felfogóképességünk viszonyában, hanem önmagunkban bukkanunk rá e célszerűségre, amennyiben a
fenséges érzékfelettiségünk tudatát ébreszti fel. A természeti széppel szemben, ami mindig formát és
határoltságot feltételez, a fenséges tapasztalatában valami formátlan és határtalan jelenik meg
(hatalmas hegyláncok, háborgó óceán, csillagos ég stb.). Kant többször hangsúlyozza, hogy a fenséges
tapasztalatában az elme nem a nyugodt kontempláció állapotában található, hanem mozgásban van.
A széppel kapcsolatos szabad játékkal szemben a fenséges tapasztalata sokkal drámaibb dinamikát
rejt magában. Öröm és örömtelenség, vonzás és taszítás váltakozása minden esetben abból fakad,
hogy a végtelenként és hatalmasként feltárulkozó természet egyfelől elrettent, mert túl hatalmas
ahhoz, hogy áttekinthető, megérthető és felfogható legyen. Vagyis van benne valami túlzás, valami
szorongató meg nem felelés a felfogóképességünk vonatkozásában. Másrészt viszont örömet okoz
annak felismerése, hogy az ész által kínált eszmék túl vannak az érzékiség eme határain, hogy van
bennünk egy olyan érzékfeletti erő, amelyet semmilyen természeti hatalom nem gyűrhet le.

      Az, ami a fenségesben mértéktelen és hatalmas, vagyis végtelen, közvetve a bennünk rejlő
végtelent mutatja meg. A fenséges tapasztalatának képessége egyfajta szellemi hangoltságot, sőt
szellemi érzést jelent. „A végtelennek mint adottnak már az ellentmondás nélküli puszta elgondolni
tudásához is egy olyan képesség szükségeltetik az emberi elmében, amely maga érzékin-túli” (167). A
csillagos ég fejem fölé boruló végtelenségébe való bepillantás és az ezzel járó megrendülés azt
mutatja meg, hogy van bennem valami, ami nincs ugyanúgy határok közé szorítva, mint véges
érzékiségem, valami, ami tehát túl van az érzékiségen. A fenséges tapasztalata így nem pusztán azt
mutatja meg, hogy van bennünk valami érzékfeletti, hanem azt is, hogy ez erőt ad az érzékiség
motívumaitól való megszabaduláshoz.

      Az ítélőerő kritikájának második része a teleológiai ítélőerővel foglalkozik. A szűkebb
értelemben vett természeti célszerűség fogalma olyan összefüggést mutat meg, amely nem
vezethető vissza a fizikai okság értelmi fogalmára, mégis döntő módon meghatározza a
tapasztalatunkat. Mivel a kauzális szemlélet nem elégséges az organikus élet magyarázatára, a
reflektáló ítélőerő alapján úgy tekintjük az organizmusokat, mintha célszerűen elrendezett egészek
lennének. A „mintha” azonban pontosan azt jelenti, hogy semmiképpen sem olyan objektív
célszerűségről beszélünk, amiből természeten túli céltételező lény létezésére lehetne következtetni.
Egy organizmus célszerű belső elrendezettsége és más organizmusokkal való célszerűnek tűnő
viszonya, valamint az élő szervezet olyan működései, mint az önfenntartás, a növekedés és a
szaporodás nem magyarázhatóak az okság fizikai fogalmával. Az élő szervezetet ugyanis az tünteti ki
az élettelen, de fizikai törvényekkel maradéktalanul leírható dolgokkal szemben, hogy az egész is oka
a részeknek és a részek is okai az egésznek. Az organizmusokkal kapcsolatban azonban nemcsak egy
pillanatnyi állapot vonatkozásában borul fel ok és okozat jól ismert rendje, hanem a kifejlődés és
növekedés kapcsán is: az elérendő állapot ugyanis egyszerre célja és oka az átalakulásnak. A
célszerűség itt alkalmazott fogalma ugyanakkor nem tételez valóságos, tárgyi értelemben vett,
szándékolt célszerűséget, csupán heurisztikus fogalom az eleven élet spontán önszerveződésének
analógiás magyarázatára.

     A reflektáló ítélőerő nemcsak az organizmusokra, hanem a természet egészére is úgy tekint
mint célok rendszerére, amelyben az embernek kitüntetett helyet tulajdonít. Ha célszerűnek vesszük
a természet egészét, akkor ennek az egésznek konkrét célja is van, ez pedig Kant szerint nem lehet
más, mint az ember. Ez a belátás a természet és az erkölcs világát az emberi lény fogalmán keresztül
egyesíti – és így el is jutottunk a negyedik alapkérdés, a „Mi az ember?” megválaszolásához. Az ember
a természet végcélja, ám Kant itt finom különbséget tesz az ember kultúrateremtő és morális
aspektusa között. A kultúrát létrehozó ember a természet „legvégső célja”, ám mint ilyen még a célok
rendszerének tekintett természet része. Morális lényként azonban a természet „végcéljának”
tekinthető, és mint ilyen már nem tartozik a természethez.

7.1.6. A kései Kant
A kriticizmus kimunkálása során Kant nem csupán a saját maga által bevezetett fordulat
alapvetéseihez ragaszkodott, hanem mindeközben az is a szeme előtt lebegett, hogy az emberi ész
kettős törvényhozásának leírása csakis egy rendszer keretein belül lehetséges. A végső kérdés, a „Mi
az ember?”, a transzcendentális filozófia keretei között az ember lelki képességeinek kérdésévé
alakul, ez utóbbi pedig a kritikákban feltáruló problémák rendszerszerű összefüggése felé vezet. A
három nagy kritika és a hozzájuk tartozó egy-egy dogmatikai rész a kriticizmus rendszereként áll
előttünk. A rendszergondolat az egész, tágabb értelemben vett német idealizmus számára
meghatározó jelentőségű. Kant azonban már a kritikák kidolgozása során, utána pedig egyre inkább
olyan problémákkal kénytelen szembenézni, amelyek szinte kényszerítő erővel merülnek fel a kritikai
rendszer „peremén”, ugyanakkor kikezdik a rendszer alapjait. Elsősorban is történelem és bűn
problémájáról van szó.

      Kantról az a kép alakult ki, hogy „történetietlen” gondolkodó. Kétségtelen, hogy a történelem
nem önmagában, hanem a természetfilozófia és a gyakorlati filozófia vonatkozásában érdekelte. Az
emberiség egyetemes történetének eszméje világpolgári szemszögből (1784) című tanulmányában
Kant még úgy tekint a történelemre, mint ami a természet tervét követi. A történelmi haladás
azonban nem az egyén, hanem csakis az emberi nem egészének a szintjén, a természeti adottságok
kibontakozásaként értelmezhető. A kulturálódás végső értelme a morális tökéletesedés. Önmagában
sem a szocialitás, sem az önállóság hajlama nem vezet el a társadalmi rend létrejöttéhez. Az emberi
történelmet tulajdonképpen a „társiatlan társiasság” tulajdonsága hajtja előre. A majd egy évtizeddel
később megjelent A vallás a puszta ész határain belül (1793) lapjain már egészen más kép bontakozik
ki a történelemről. Az embert alapvető tulajdonságai a társadalmi és politikai közösségek létrehozása
felé hajtják, ám itt már nem állítja Kant, hogy ez a mozgás – a természet terve és a Gondviselés révén
– elvezetne a moralitás állapotához. Éppen a társiatlan tulajdonságok hatnak ez ellen: az emberi
környezet már önmagában lerontja az egyes ember morális törekvéseit a hiúság, féltékenység, önzés
stb. motívumai által. A társadalmi lét így talán még testi hajlamainknál is nagyobb mértékben szegül
ellen az erkölcsiségnek. Kant dilemmája abból származik, hogy az erkölcsiség ennek ellenére mégis rá
van utalva a történelemre, mint az erkölcsi közösség létrehozásának egyetlen lehetséges közegére.
Ám a történelem ellenállása miatt végül mégiscsak szükség van egy magasabb morális lény
közreműködésének feltevésére, ami a kriticizmus             egyik   alaptézisének,   a   morálfilozófia
vallásfilozófiától való függetlenségének mond ellent.

      A vallásfilozófiai értekezés azonban egy másik problémával is szembenéz, ami a történelem
kérdésétől eltérően nem egyszerűen megkérdőjelezi természet és erkölcsiség lehetséges összhangját,
hanem a rendszer alapját bontja meg. A bűn kérdésének taglalásával ugyanis Kant arra a belátásra
jut, hogy autonóm szabadság és erkölcsi törvény nem alkotnak szoros egységet. A korábbi
erkölcsfilozófiai munkákban úgy vélte, hogy a bűn eredetére vonatkozó kérdésre az ember
természete adja meg a választ: az a tény, hogy az ember nem tisztán eszes lény, hanem testtel és
érzékiséggel, ezáltal pedig hajlamokkal rendelkezik, már önmagában elégséges magyarázata az
erkölcsi törvénynek való ellenszegülésünkre. A vallás a puszta ész határain belül elmélkedései
azonban oda vezetnek, hogy a rosszra való hajlandóságért sem a természet, sem a teremtő nem
tehető felelőssé, a rosszat saját tettünknek kell tartanunk. A rossz tehát valamiképpen magából az
emberi szabadságból ered. A legfőbb bűn, a „gyökeres rossz” az összes többi bűn forrása Kant szerint
nem más, mint a hamisság vagy álnokság. Nem tudatos és szándékos hamisságról van szó, hanem
olyan öntudatlanul működő hajlamról, amivel az ember önmagát csapja be: a törvénynek kifejezetten
ellent nem mondó cselekedet során azzal áltatjuk magunkat, hogy morálisan feddhetetlenek, sőt
egyenesen jók vagyunk. A másokkal szembeni bűnöknél (hazugság, gőg, irigység) is súlyosabb rosszat
jelent az a hajlamunk, hogy önmagunkat csapjuk be, hiszen ez a hajlam magának az erkölcsiségnek –
bennünk lévő és csakis számunkra hozzáférhető – alapjait fenyegeti. A gyökeres rossz feltevése tehát
megszünteti a szabadság és az erkölcsi törvény korábban magától értetődőnek vett összetartozását: a
szabadságból már nemcsak autonóm erkölcsiség, hanem bűnösség is következhet.

     A történelem és a bűn kérdése tehát megbontani látszik a kritikai rendszer ésszerű világrendbe
vetett hitét. Kant azonban – noha utolsó éveiben sokat elmélkedik mindkét problémán – már nem
változtat a rendszer alapjain. A transzcendentális idealizmus elsősorban a kritikák rendszereként hat
a kortársakra és az utódokra.

7.2.1. Leibniziánusok és antileibniziánusok
A kanti filozófiának mindenekelőtt a korban általánosan elterjedt leibnizi-wolffi iskolafilozófiával
kellett megütköznie. Az iskolafilozófia vezető alakja a hallei egyetem professzora, Johann August
Eberhard (1739–1809) volt. Eberhard filozófiai hírnevét az 1772-ben megjelent Neue Apologie des
Sokrates (Új védőbeszéd Szókratész mellett) című művének köszönhette. Az 1750-es évek után –
elsősorban a németalföldi területeken – kibontakozott egy vita a pogányok üdvözülésének
lehetőségeiről. Ez a vita új fénybe helyezte Szókratésznek a halhatatlanság mellett felhozott érveit is.
A Neue Apologie des Sokrates levélformában íródott; a szerző abból a megállapításból indul ki, hogy a
pogányokat a keresztény rendszerből csak Ágoston kora óta száműzték. Ebben a tekintetben a
reformáció sem hozott semmi újat: mind Luther, mind Kálvin ellene volt a pogányok üdvözülésének
(Eberhard 1776: I/22–23). Az üdvözülés hagyományos értelemben Isten szemléletének lehetőségét
és valóságát jelenti. Eberhard egész elmélete azonban arra épül, hogy az üdvözülés alapját az
erényességben kell látnunk. Ebből már jól látható, hogy a legégetőbb filozófiai kérdések Eberhard
szerint a teológiából adódnak. Eberhard hallgatói között ott találjuk a kor későbbi vezető teológusát,
Schleiermachert is. Eberhard nevéhez fűződik a kor két fontos folyóirata. A Philosophisches
Magazin 1788-tól jelent meg Halléban. Az első szám beköszöntőjéből kiderül, hogy a kiadó fórumot
szeretne biztosítani a leibniziánusoknak, a wolffiánusoknak és a kanti filozófia összes ellenfele
számára, hogy megfogalmazhassák a legújabb kritikai filozófiával szembeni fenntartásaikat. Ezt a
folyóiratot 1792-ben (hasonló programmal) a Berlinben megjelenő Philosophisches Archiv váltotta
fel. Ennek második számában indult el a Dogmatische Briefe (Dogmatikus levelek) című levélsorozat,
amelyet maga Eberhard írt. Ha Kant kriticizmusnak nevezi a maga filozófiáját, akkor itt megszületik a
szemben álló koncepció elnevezése, amely a dogmatizmus nevet kapja. A levelek a Kanttal szemben
megfogalmazott ellenvetések összegzésére törekszenek. A második levélben a következőt olvassuk:
„A tiszta ész kritikája azt állítja, hogy a külső tárgyak afficiálják a kedélyt, hogy ebben ismereteket
hoznak létre, és ezeket az ismereteket empirikusnak nevezzük” (Eberhard 1792: 38–39). E kijelentés
kapcsán két nehézség fogalmazódik meg: 1. Kant azt állítja, hogy a tárgyak és a képzetek között
valóságos kauzalitás vagy oksági összefüggés működik. Azt is tudjuk továbbá, hogy a magában való
dolgok rendelkeznek a valóság és a kauzalitás predikátumával. De ha ez igaz, akkor hogyan
mondhatnánk azt, hogy a magában való dolgokról semmit sem tudhatunk? 2. Hogyan állíthatjuk azt,
hogy a kauzalitás tétele csak a jelenségekre vonatkozik, amikor ezen keresztül tudhatunk a magában
való dolgok valóságosságáról, mert hiszen az ezekből származó benyomások váltják ki a
képzeteinket?

      A Philosophisches Magazin programjára válaszolva Johann Heinrich Abicht és Friedrich Gottlob
Born megalapítják a Neues Philosophisches Magazint, amely már az alcíme szerint is a kanti rendszer
magyarázatára és alkalmazására törekszik. Ennek első tanulmánya – amelyet Born írt – A kanti
filozófia homályosságára vonatkozó panaszok felülvizsgálata címet viseli. „Bármilyen sokfélék és
különbözők is legyenek a kanti rendszerrel szemben eddig megfogalmazott ellenvetések, végső soron
mindannyian a következő, egyetlen panaszra futnak ki: a kanti filozófia homályos és érthetetlen”
(Abicht és Born 1790: 1). Érthetőségen Born egy olyan képzetre vonatkozó tudatot ért, amelynek
segítségével a képzet ismertetőjegyeit és egyes részeit tökéletesen fel tudjuk ismerni. Az érthetőség
ellentéte a homályosság és a zavarosság, amelyen Born a képzetre vonatkozó tudat olyan
tökéletlenségét érti, amely elfedi előlünk a képzet belső sokféleségét. A képzet érthetőségének vagy
homályosságának foka mindenekelőtt az analízis különböző szintjétől függ: hány részből áll egy adott
képzet, és mennyire bonyolult a részképzetek összefüggése. Nyilvánvaló, hogy a részképzetek
felbontása nem követhető a végtelenségig, és ebből az következik, hogy minden képzetben van egy
homályos maradvány. Figyelembe kell azonban vennünk, hogy az érthetőség végső soron nem
a megismerés tartalmára vonatkozik, hanem csak a megismerés formájának logikai meghatározására.
Ebből pedig az következik, hogy nagyon világos lehet egy olyan képzet, melynek anyagi vagy tárgyi
tartalma számunkra teljesen ismeretlen. „Így pl. a szellemről nagyon világos képzetünk lehet, ha ezt
egyszerűen gondolkodó lénynek tekintjük. De hogy a szellem mi önmagában, a maga tartós lényege
szerint, az számunkra örökre rejtve marad” (6). Az ismeretek érthetőségének és homályosságának
különböző szintje a második lépésben attól a szorgalomtól függ, amelyet a képzet egyes részeinek
kidolgozására és elkülönítésére fordítunk. „Ha valaki egy spekulatív rendszert olyan felületességgel
tanulmányoz, mint amellyel egy regényt vagy újságcikket szoktunk olvasni, ha nem hajlandó arra,
hogy egy spekulatív rendszert megfeszített figyelemmel újra és újra átgondoljon, ha nem veti össze
alaposan az egyes részeket, nem méri fel az egymáshoz fűződő viszonyaikat, nem próbálja
egyidejűleg elképzelni az összes képzetet az alá tartozó összes résszel együtt, és nem törekszik az
egész teljes áttekintésére […], akkor egyáltalán nem csodálkozhat azon, ha az adott rendszer számára
homályos és érthetetlen marad” (7). Az érthetőség foka harmadszor a kutató szubjektív
képességeitől is függ, vagyis a gondolkodás aktusának intenzitásától. „Aki nem rendelkezik a
szellemnek ezzel az elevenségével, az ugyan sokat kételkedhet, de keveset érthet meg” (8). Ezután
vezeti be Born a szubjektív és az objektív érthetőség megkülönböztetését: az objektív érthetőség a
fenti felsorolás első, a szubjektív az utóbbi két pontjára épül. Ha az objektív érthetőség a fentiekben
körvonalazott jelentéssel rendelkezik, akkor azt mondhatjuk, hogy a kanti rendszer esetében ennek
nincs relevanciája. Általánosan elfogadott nézet szerint ez az eddigi legfinomabban és legmélyebben
kidolgozott spekulatív rendszer. A homályosság forrásaként így csak a szubjektív tényezők maradnak
meg. „A hiba nem a rendszerben magában, hanem kizárólag az olvasók figyelmetlenségében,
szétszórtságában, hiúságában, előítéleteiben, kényelmességében, sietősségében van, néha pedig a
gondolkodásra való képesség gyakorlatlanságában rejlik” (11).

7.2.2. Friedrich Heinrich Jacobi (1743–1819) Spinoza-
könyvecskéje
E sajátos könyv első, 1785-ben megjelent kiadása távolról sem keltett még akkora feltűnést, mint az
1789-ben megjelent második. Tulajdonképpen nem is sorolható a szó szoros értelmében vett Kant-
recepciók közé, hiszen Jacobi csak egy lábjegyzetben, a végtelen fogalmának magyarázata kapcsán
hivatkozik Kantra (Jacobi 1912: 140). Ám éppen mert Jacobi semmit sem mond a kanti filozófiáról, a
filozófiát pedig közvetve a spinozizmussal azonosítja, ezzel azt sugallja, hogy a spinozai gondolkodás
kereteit a kanti koncepciónak sem sikerült meghaladnia.

      A könyv középponti tézise szerint Lessing spinozista volt. A spinozizmus akkoriban azonos
jelentésű volt az ateizmussal, Lessing törekvése pedig a vallás újraértelmezésére irányult. Jacobi
elbeszélése szerint unaloműzőül adta Lessing kezébe Goethe Prometheus című versét. E költemény
második versszaka szerint: „Nincs a világon semmi silányabb, / miként ti, istenek. / Áldozatokból /
tengtek nyomorultul / s lanyha imákból / híztok ti dicsőre. / Fölkopna az állatok is, ha a földön / nem
volna gyerek és koldusi fajzat, / rongy, balga bolondok.” Aztán az istenek többes száma az ötödik
versszakban egyes számúvá alakul át: „Téged tiszteljelek? Miért? / Oltottad-e kínom, a görcsöt
apasztva, / hogyha lerogytam? / Vagy könnyeimet tán csillapítottad, / hogyha aléltam? / Nem az
kalapácsolt engem erőssé, / a messze Idő és / a Sors, az örök sors, / az, aki téged?” (Kosztolányi
Dezső fordítása, Goethe 1982: 297–298). E vers kapcsán Lessing állítólag a következőket mondta: „A
nézőpont, amelyből ez a költemény vétetett, az én saját nézőpontom. […] Az istenségre vonatkozó
ortodox fogalmak már nem nekem valók; nem tudom élvezni őket. Hen kai pan! Mást nem ismerek. E
költemény is ebbe az irányba megy; és be kell vallanom, nagyon tetszik nekem” ( Jacobi 1912: 65–66).
A Hen kai pan – egy a mindenség – a panteizmus alapvető jelszava volt, amit a korban Spinoza
rendszerének sajátosságaként tekintettek, más meghatározó sajátosságok, mint a determinizmus
vagy a fatalizmus mellett. Jacobi egy széleskörűen elterjedt véleménynek hangot adva úgy vélte, a
filozófia, s különösen az így felfogott spinozai filozófia természeténél fogva hajlik az ateizmusra.
Lessing viszont hirtelen a következő megállapítást tette: „Nincs más filozófia, mint a spinozai
filozófia” (67). Mivel Lessing ebben az időben nagy tekintély volt, a könyv már ennyivel is nagy hatást
gyakorolt volna.

      Gotthold Ephraim Lessing (1729–1781) elsősorban mint színműíró és mint művészetelmélettel
foglalkozó író vált ismertté. Ugyanakkor – ettől a tevékenységétől nem függetlenül – jellegzetes, nem
iskolafilozófus képviselője volt a német felvilágosodás ama szárnyának, amely az észvallás
kidolgozására törekvő brit gondolkodók hatására megpróbálta újragondolni filozófia és vallás, ész és
kinyilatkoztatás viszonyát. Lessing – úgy is mint a wolfenbütteli könyvtár könyvtárosa – a szerző
nevének említése nélkül kiadta Hermann Samuel Reimarus (1694–1768) Apologie oder Schutzschrift
für die vernünftigen Verehrer Gottes (Apológia avagy védirat azok számára, akik Istent ésszerűen
imádják) című írásának bizonyos részeit, amelyek meglehetősen radikális deista álláspontot
képviselnek, hiszen például tagadják az evangéliumok kinyilatkoztatott voltát. Ez persze minden
bizonnyal nem tekinthető Lessing saját álláspontjának e kérdésben. Lessing maga egyrészt
kétségtelenül az ésszel megközelítendő jelenségnek tekintette a vallást, másrészt úgy gondolta, hogy
a vallások alapvető jelentősége morális tanításukban rejlik. Erre utal az – itt részletesen nem
ismertetendő – gyűrűparabola a Bölcs Náthán című darabból: a valóban Istentől való vallás arról
ismerszik meg, hogy hívei a legjámborabbak, s a leginkább Istennek tetsző életet élnek mind közül.
De ugyancsak ez az egyik fő mondanivalója annak a különös, 1780-ban megjelent műnek, amely Az
emberi nem nevelése (Die Erziehung des Menschengeschlechts) címet kapta. Lessing ebben az
írásban a történelemteológiai hagyomány alapgondolatát és az akkoriban új tudományos világkép
haladáselgondolását ötvözte egy történelemfilozófiai gondolatmenetté, amely bizonyos szempontból
rokonítható Kant „Az emberiség egyetemes története világpolgári szempontból” című esszéjével.
Lessing szerint a történelem Isten nagy, emberiségnevelő tervének kibontakozása három szakaszban.
Hogy Istent nevelőként fogjuk fel, az a patrisztika korából származó elgondolás, Lessing ezt
összekapcsolta a középkori ferences teológus, Joachimus de Floris történelemteológiájával, melyben
nagy szerepet játszik egy bizonyos „örök evangélium” gondolata. A vallás alapvetően ésszerű, s
voltaképp éppen ezért nem volt elvárható, hogy az emberek a kezdeti nyers elmebéli képességeikkel
el tudják sajátítani. Ezért Istennek tankönyvekről kellett gondoskodnia, amelyek egy-egy lépéssel
mindig előbbre segítik az emberek elméjét, ám nem túl gyorsan. Az első korszak tankönyve nem más,
mint az Ószövetség, a másodiké az Újszövetség, a harmadiké pedig az „örök evangélium”, amely még
várat magára. Az egész vallási-nevelődési történelem végcélja az emberiség morálisan megtisztult
állapota, amelyben a jót nem a természetes vagy akár természetfeletti, nem e világi javakért mint
jutalomért teszik – mint az első vagy a második szakaszban –, hanem tisztán a jó, az erény kedvéért.
Lezárásképpen még egy sajátos lélekvándorlástan lehetőségét is felveti Lessing annak a kérdésnek
megválaszolásául, amely a Kant–Herder-vitában is játszik némi szerepet: hogyan gondolható el, hogy
a legfőbb jó Isten megengedi, hogy az emberiség legnagyobb részét kitevő korábbi generációk ama
szerencsés későbbiek kedvéért tevékenykedjenek, akik majd részesülnek az örök evangéliumban.
Lessing válaszkísérlete az, hogy felveti: nem egyszer élünk a földön, mindannyian éltünk és élünk
mindhárom világkorszakban, mindhárom isteni „tankönyv” útmutatása és jutalomelgondolásai
szerint.

      Jacobi Spinoza-könyvének igazi hatása azon alapult, amit Jacobi mint szerző a spinozai
koncepcióval, vagy még inkább az általában vett filozófiával szembeállított. „Az én krédóm nincs
benne a spinozai filozófiában” (Jacobi 1912: 69). Nagyon érdekes a „krédó” szó használata, hiszen
ezzel Jacobi Spinoza filozófiáját és a filozófiát általában a hit egyik formájává fokozza le. De
lehetséges egy másik hit is: „Én hiszek abban, hogy a világnak van egy értelemmel felfogható,
személyes oka.” De hogyan lehet eljutni az egyik hittől a másikig? Jacobi ennek leírására választja
a salto mortale kifejezést: ezzel veszi kezdetét a feje tetejéről a talpára fordítás metaforájának
történeti pályafutása. Közelebbről tekintve a metafora nem teljesen pontos: „A dolog lényege abban
áll, hogy a fatalizmusból közvetlenül a fatalizmus ellen (és mindazzal szemben, ami vele összefügg)
vonok le következtetéseket.” Ha minden ok hatóok, és nincs végső, azaz a cél felől meghatározó ok,
akkor a saját tetteinket és a világ egészét tekintve egy nagyon fontos mozzanattól tekintünk el. 1. Ha
a tetteink viszonylatában nem lenne cél-ok, akkor a gondolkodóképességünk a puszta megfigyelésre
szorítkozna, a cselekedeteink mindig csak leképeznének. Vagyis a szabad akarat számára nem
találnánk helyet. 2. A világ egészét tekintve nem tudnánk elhelyezni a teremtés és az alkotás
mozzanatát. Ezért – mondja Jacobi – hinnünk kell egy világon túli istenségben. Vagyis azt kell
mondanunk, hogy a hatóokok szükségképpen feltételeznek egy cél-okot. Jacobi ezt a két szempontot
egyetlen képességben köti össze, amelyet érzésnek vagy érzelemnek nevez. A filozófia magyarázati
perspektíváját ezzel a szemponttal kell kiegészítenünk. De van ennek még egy nagyon fontos
következménye: ezzel a kritikával Jacobi két perspektívát szeretne összekötni. Egyrészt arra törekszik,
hogy a gondolkodóképességet túllendítse a puszta megfigyelésen és eljuttassa a teremtés aktusáig,
másrészt viszont a létet megpróbálja elhelyezni a gondolkodás előtti szférában. „A gondolkodás nem
a szubsztancia forrása, hanem a szubsztancia a gondolkodás forrása. Tehát a gondolkodás előtt fel
kell tételeznünk, el kell gondolnunk valamit, ami nem gondolkodik; valamit, ami ha nem is a
valóságban, de mégis a képzetben lényege és belső természete szerint az első” (Jacobi 1912: 74–75).
      Lessing barátja volt Moses Mendelssohn (1729–1786), a kései német felvilágosodás másik
irányzatának, az ún. „populárfilozófiának” jeles képviselője. Berlinben működött előbb
házitanítóként, majd kereskedőként, s ezen a módon vagyonos emberré vált. Abhandlung über die
Evidenz in metaphysischen Wissenschaften (Értekezés a metafizikai tudományokban szerepet játszó
evidenciáról) című értekezésével elnyerte – Kant előtt – a berlini akadémia díját 1764-ben. Fő műve
a Morgenstunden oder Vorlesungen über das Dasein Gottes (Reggeli órák, avagy előadások Isten
létezéséről; 1785) címet viseli, amelyben az a priori istenismeret lehetősége mellett száll síkra,
jelentős részben épp a Kant által elvégzett kritikai munka ellensúlyozására. Jacobinak nem nagyon
akart hitelt adni Lessing spinozizmusával kapcsolatban, mert úgy vélte, Lessing nem filozófiai
meggyőződésből állhatott ki Spinoza mellett, hanem inkább csak azért, mert az utókor
méltánytalanul bánt Spinozával s tanításával. Jacobi és Mendelssohn vitája volt a
később Pantheismusstreitnek (panteizmusvita) nevezett vita kiindulópontja, amelyben a kor jeles
gondolkodói hol többé, hol kevésbé közvetlenül foglaltak állást Spinozával vagy a panteizmussal
kapcsolatos kérdésekről.

7.2.3. Reinhold: a kanti filozófia szellemének kidolgozása
1789-ben Karl Leonhard Reinhold (1758–1823) három részből álló tanulmányt publikált Wie ist
Reformazion der Philosophie möglich? (Hogyan lehetséges megreformálni a filozófiát?) címmel.
A Reformazion kifejezés egyszerre utal a vallási mozgalomra és a forradalomra. Első megközelítésben
úgy tűnik, hogy Reinhold eldöntetlenül hagyja azt az alapvető kérdést, hogy ez a reformáció vajon
lejátszódott-e már, vagy most kell végrehajtani. Reinhold bevezet két, egymással szoros kapcsolatban
álló fogalmat: az általános érvényűség (allgemein gültig) és az általánosan érvényes (allgemein
geltend) fogalmait. Az általános érvényűség alatt Reinhold a filozófia szigorúan bizonyított
eredményeit és belátásait érti. Az általánosan érvényes viszont annyit jelent mint széleskörűen
elfogadott, mindenki által érvényesnek tekintett. Reinhold fontos újítása az volt, hogy
megkülönböztette egymástól a tudományosság két oldalát: a szigorú bizonyításokat és a konszenzus
kialakítását. Ez a két fogalom azonban szorosan összefügg; így jó okkal feltételezhetjük, hogy ha egy
koncepció nem általánosan érvényes, akkor az általános érvényűségével is problémák vannak
(Reinhold 1789: 32). Reinhold ebből az összefüggésből indult ki a kanti filozófia szellemének
rekonstruálásakor. E program körvonalait a szintén 1789-ben megjelent Versuch einer neuen Theorie
des menschlichen Vorstellungsvermögens (Kísérlet az emberi képzetalkotó képesség elméletének
megalkotására) című könyvében dolgozta ki. A mű három könyvre oszlik, melyek közül az első a
képzetalkotó képesség elméletére vonatkozó szükségletről szól, a második a képzetalkotó képesség
általános elméletével foglalkozik, a harmadik pedig a megismerőképesség elméletét tárgyalja. A
könyv felépítésére vetett előzetes pillantás máris jól mutatja, hogy Reinhold egy bizonyos fajta
kontextust keres A tiszta ész kritikájának tanulmányozásához: ezzel a kontextualizáló értelmezéssel
próbálja eloszlatni a mű érthetetlenségére és homályosságára vonatkozó ellenvetéseket. A könyv
alapgondolatát Reinhold a következőképpen fogalmazta meg: „A képzet az egyetlen, amelynek
valóságosságában minden filozófus egyetért, ha a filozófia világában egyáltalán bármiben is egyet
lehet érteni. […] Aki azonban elismeri a képzetet, annak a képzetalkotó képességet is el kell ismernie,
vagyis azt, ami nélkül a képzetet nem lehet elgondolni” (190). Reinhold a képzetalkotó képesség
háromféle fogalmát különbözteti meg:

1.     A képzetalkotó képesség tág értelemben magában foglalja a képzet összes feltételét:
vagyis mind az elképzelő szubjektumot, mind az elképzelt objektumokat, amennyiben azok
hozzájárulnak a képzet kialakításához (Reinhold 1963: 217).
2.      Szűkebb értelemben a képzetalkotó képesség a képzetnek csak a belső feltételeit
tartalmazza. Ebben az esetben mind a szubjektum, mind az objektum fogalmait ki kell zárni,
mert ezek a képzet külső feltételei. Ebben a jelentésben a képzetalkotó képesség az érzékiség,
az értelem és az ész fogalmait tartalmazza (218).

3.       A szó legszűkebb értelmében a képzetalkotó képességben nemcsak a szubjektum és az
objektum, de még az érzékiség, az értelem és az ész fogalmai számára sem lehet hely.
Ezekből a fogalmakból ugyanis a képzetek sokfélesége következik; e fogalmak mögött meg
kell tehát találni az önmagában vett képzetalkotó képességet. Ezt a negatív meghatározást
azonban még pozitív tartalommal kell feltöltenünk: erre szolgál az anyag és a forma
kategóriapárosa. Egyrészt minden képzethez hozzátartozik valami, ami megfelel az
elképzeltnek, ezt nevezzük a képzet anyagának. Másrészt a képzetnek van egy olyan belső
feltétele, amely az anyagot képzetté teszi, ez pedig a forma. A forma legfontosabb kategóriái a
receptivitás és a spontaneitás.

     Az eddig elmondottakból máris két nagyon fontos ellenvetés adódik a kanti koncepcióval
szemben. Egyrészt a magában való dolog fogalmának megalkotásakor Kant elkövetett egy
kategoriális hibát: olyan képzetet feltételezett, melynek nincs formája. Pedig csak a forma az, amely
képzetté teszi a képzetet. Másrészt az érzékiség, az értelem és az ész kategóriái nem tudják
kimeríteni a képzetalkotó képesség elméletét. Ezek a kategóriák sem elég mélyre, sem elég messzire
nem hatolnak el. Ugyanakkor Reinhold azt próbálja megmutatni, hogy a kanti koncepció
legfontosabb eredményei a képzetalkotó képesség legszűkebb fogalmának bázisán rekonstruálhatók.

      A Vorstellungsvermögen-könyv a kortársak szemében már-már A tiszta ész kritikájának
magasságába emelkedett. Reinhold azonban hamarosan észrevette, hogy egy sajátos
csapdaszituációba került: ez a mű is éppolyan ezoterikusra sikeredett, mint a kanti észkritika (és így
maga sem teljesíti az „általánosan érvényes”-re vonatkozó követelményt). Ezért Reinhold
megpróbálta népszerűbb formában kifejteni a saját koncepcióját, így keresve a választ arra a
kérdésre, hogy hogyan lehetne valóban tudományossá tenni a filozófiát. Az általános érvényű és az
általánosan érvényes szempontjainak érvényesítéséhez szükség van egy új filozófiai diszciplínára,
amelyet Reinhold elementáris filozófiának nevezett el. A filozófia első és legfontosabb feladata
önmaga megalapozása, vagyis egy fundamentum megkeresése. „Minden eddigi filozófiából, a kantit
is beleszámítva, ha tudományként tekintjük, nem csekélyebb dolog hiányzik, mint a fundamentum”
(Reinhold 1979: 3). Ezt a fundamentumot Reinhold alaptételnek is nevezi. Az alaptétel legfontosabb
tulajdonságai a következők. 1. Általánosan érvényesnek, vagyis mindenki által elfogadottnak kell
lennie. A legvégső alaptételnek tehát egy bizonyos fajta önevidenciával kell rendelkeznie. Reinhold
most már nem elégedhet meg azzal, hogy olyan általános érvényű gondolatokat fogalmazzon meg,
amelyek majd valamikor általánosan érvényessé válnak. 2. Az alaptétel teljességgel meghatározott,
ami azt jelenti, hogy implicit módon mindazt magában foglalja, ami belőle következik. Az implicit
jelentéstartalmak kibontakozásának folyamatát Reinhold bizonyításnak nevezi. A filozófia tehát akkor
fogja elérni a tudomány rangját, ha végső és szilárd alapra épül, és a bizonyítás szabályai is rögzítve
vannak. Ezeknek a követelményeknek Reinhold szerint csak a tudat tétele tehet eleget; csak ez
rendelkezik végső evidenciával, és csak ebből vezethető le az összes ismeret. Reinhold sokat
foglalkozott az alaptétel meghatározásával és jelentéstartalmának felvázolásával, de a levezetési
szabályok kidolgozására sohasem tért rá.

     Reinhold és Fichte hatására Jénában jelentős mértékben tért hódított a
transzcendentálfilozófia, ami azok számára, akik nem értettek egyet vele, kihívást jelentett vitairatok
megfogalmazására. Johann Gottfried Herder (1744–1803) ezek közé a gondolkodók közé tartozott,
noha königsbergi diákévei alatt magát Kantot is hallgatta, és személyét mindig nagyra becsülte.
Filozófiailag három területen vált jelentőssé: a nyelvfilozófiájában, a történelemfilozófiában és a
Spinoza-vitához való hozzájárulása révén. Fontosabb művei e területeken a következők: Értekezés a
nyelv eredetéről (Abhandlung über den Ursprung der Sprache) 1772-ből, Gott, einige
Gespräche (Isten, néhány beszélgetés) 1787-ből. Eszmék az emberiség történetének
filozófiájáról (Ideen zur Philosophie der Geschichte der Menschheit) 1793-ból, továbbá Verstand und
Erfahrung. Eine Metakritik der Kritik der Reinen Vernunft (Értelem és tapasztalat. A Tiszta ész
kritikája metakritikája) 1799-ből. Herder Kantkritikája részben nyelvfilozófiai elgondolásaira
támaszkodik, amelyek nyelv és gondolkodás egymásrautaltságát hangsúlyozzák. A kanti
kategóriatáblázat elhibázott, mert el van szakítva a beszélt nyelvben artikulálódó emberi
tapasztalattól, s hasonlóan az ész sem tekinthető a nyelvtől s a tapasztalattól független képességnek:
az ész az emberi gondolkodástól függetlenül létező általános megragadásának képessége, ám ezt
nem önmagában ragadja meg, hanem a konkrét dolgokbeli megjelenésében. A nyelvben artikulálható
tartalmakon az ész sem képes túljutni. Herder szerint tarthatatlan Kantnak egy sor fundamentális
tézise, mint például a jelenségek és magábanvaló dolgok közt vont megkülönböztetése, a
szintetikus a priori ítéletek feltételezése, vagy az az álláspont, mely szerint tér és idő a tiszta
szemlélet formái. Vagyis Herder általánosságban mind az érzékszerveknek, mind az észnek
meghagyja megismerő funkcióját, melynek kereteit nem transzcendentális, hanem a nyelvre
vonatkozó vizsgálódások által lehet kijelölni.

      Herder elgondolásai tehát gyakorlatilag megkerülik a kanti kritikai fordulatot, ennyiben
hasonlóan a Jacobi Spinoza-könyvecskéjében megfogalmazódó állásponttal. A panteizmusvitában
képviselt álláspontja egybevág ezzel, ugyanakkor messze nem ért egyet Jacobival a spinozizmus
megítélésében. Spinoza filozófiája ugyanis nem ateizmus, hanem olyan filozófia, amely Istent nem a
természet világán túl keresi, hanem a világon belül. Legfőbb hibájának Herder azt tartja, hogy –
értelmezése szerint – a spinozai szubsztancia statikus alapzat, míg Isten a dolgok alapjában rejlő
dinamikus erő, amelynek kibomlását a bölcsesség és a jóság határozza meg. Leibnizcel rokon módon
hangsúlyozza, hogy Isten teremtményeibe is belehelyezte a kibomlás dinamikus képességét, s így egy
olyan természetfelfogáshoz érkezik el, amely amennyire idegen Kantétól, annyira rokon Schellingével
és a romantikus természetfilozófiával.

     Történelemfilozófiai munkájában Herder azt az álláspontot tette magáévá, hogy a fejlődés nem
fogható úgy fel, hogy abból a korábbi nemzedékek esélytelenségére kelljen következtetni az emberi
nem céljainak elérésében. Épp ellenkezőleg, minden történelmi korszak számára egyformán
lehetséges a humanitás ideáljának megvalósítása. Kant két recenzióban is bírálta ezt az elgondolást,
hangsúlyozva a történelmi fejlődés aszimptotikus jellegét: a történelem célját az emberiségnek csak
minden határon túl megközelíteni adatott, nem pedig elérni.

7.2.4. Maimon a metafizika lehetőségéről
Reinhold mellett a kanti filozófia közvetlen recepciójában Salomon Maimon (1753–
1800) teljesítménye tekinthető a legjelentősebbnek. Fő műve 1789-ben jelent meg, Versuch über die
Transzendentalphilosophie (Kísérlet a transzcendentálfilozófiáról) címmel. Kant maga a
következőképpen összegezte a mű alapgondolatát: „Ha jól látom [a dolgozat] értelmét, akkor a
[szerző] azt szeretné bizonyítani, hogy ha az értelem törvényalkotó módon vonatkozik az érzéki
szemléletre (nemcsak az empirikusra, hanem az a priorira is), akkor őneki [vagyis az értelemnek] kell
lennie az érzéki formák, vagy még az is lehet, hogy az anyag, azaz az objektumok alkotójának.
Egyébként ugyanis nem lehetne kielégítő választ adni a quid juris kérdésére […]” (Maimon 1988:
396). Kant világosan látta, hogy a könyv eltér saját koncepciójának irányvonalától, de úgy gondolta,
hogy az eltérés motívumai még magából A tiszta ész kritikájából származnak. Önéletrajzában
Maimon a következőképpen jellemezte a könyv tanulmányozásának módszerét: „A módszer, amellyel
[A tiszta ész kritikáját] tanulmányoztam, meglehetősen különös volt. Az első átolvasás során minden
részről homályos képzetet szereztem, amit aztán önálló gondolkodással próbáltam érthetővé tenni;
ily módon próbáltam behatolni a szerző értelmébe, amit egy rendszerbe való belehelyezkedésként is
értelmezhetünk” (Maimon 1988: 201–202). A tiszta ész kritikájának ez a belső motívumokra épülő
kritikája egyértelműen elnyerte Kant tetszését és nagyrabecsülését. Amikor Kant azt mondja, hogy
Maimon kitűnően megértette az alapkérdést, akkor valószínűleg a következő kérdésre gondol:
„Hogyan lehetséges a metafizika mint tudomány?” A Versuch mindenekelőtt erre a kérdésre keresi a
választ. Maimon azt állítja – és ezt Kant is átveszi –, hogy e mű újdonsága abban áll, hogy a quid
juris kérdését próbálja középpontba állítani, méghozzá sokkal határozottabban, mint ahogy azt Kant
maga tette. A quid juris a quid facti kérdésével áll szemben. A quid facti az empirikusan fellelhető
tényekre kérdez rá, illetve azokra támaszkodik; a quid juris viszont a felhasznált fogalmak,
magyarázati feltételek és modellek jogosultságára és igazolhatóságára kérdez rá. Maimon a quid
jurisra vonatkozó kanti kérdés radikalizálására törekszik, s épp ezt a radikalizálást hivatott jelölni A
tiszta ész kritikája cím átalakítása Transzcendentálfilozófiává. „A filozófiának – ahhoz, hogy bármi
értelme legyen – transzcendentálisnak kell lennie, vagyis a priori módon az általában vett tárgyakra
kell irányulnia, és tulajdonképpen ezt értjük transzcendentálfilozófián” (Maimon 1963: 3). Maimon
úgy gondolta, hogy a „nagy Kant” valóban felvetette és megoldotta a filozófia legalapvetőbb
kérdéseit. A célkitűzést tekintve Maimon programja így megegyezik Reinhold koncepciójával: a
feladat a kanti koncepció alátámasztása. A quid facti kérdésének Kantnál van egy olyan aspektusa,
amelyet Maimon nem akar elfogadni. A tudományos igényű metafizika megalkotásakor Kant abból
indult ki, hogy a tudomány eszméje mint olyan, már a rendelkezésünkre áll. Maimon viszont elvitatja
a meglévő tudományok mint tények fennállását; ennek és csak ennek következtében erősödik fel a
kanti koncepcióhoz viszonyítva a quid juris kérdés jelentősége. A kriticizmus (vagy a
transzcendentálfilozófia) feladata így nem más, mint a filozófia tudományosságának megerősítése.
Kant e tudományosság mintáját adottnak tekintette, Reinhold pedig az alaptétellel és a levezetési
viszonyok rögzítésével próbálta meghatározni a tudományosság kritériumait. Maimon szerint viszont
a metafizika lehetőségének újrafogalmazására van szükség. Ám a metafizika lehetőségeinek
megteremtése érdekében az érzékiség és az értelem kanti viszonyához kell visszakanyarodnunk. A
tiszta ész kritikájában Kant még többször hangsúlyozta az érzékiség és az értelem között feszülő
távolságot. „A tiszta értelem nemcsak minden empirikustól különül el, hanem még minden
érzékiségtől is” (Kant 2004: 142, a fordítást módosítottam – W. J.). Majd valamivel később: „a
szemléletnek egyáltalán nincs szüksége a gondolkodás funkcióira” (B 123, A 91, 138).

Mindkét szöveghely szerepelt már az első kiadásban is, ezért joggal tekinthetjük őket Johann Georg
Hamann következő kritikájának célpontjaként: „Vajon érzékiség és értelem mint az emberi
megismerés két törzsöke, nem egy közös, de számunkra ismeretlen gyökérből erednek-e, úgy, hogy
az érzékiség által a tárgyak adva vannak és az értelem által el vannak gondolva (értelmezve, felfogva):
mire jó olyannyira erőszakos, illetéktelen elválasztása annak, amit a természet összekapcsolt? Vajon
transzcendentális gyökerük e dichotómiájával és kettévágásával nem vész-e el, nem szárad-e ki a két
törzs?” (Hamann 2003: 260).

     Ugyanakkor a Prolegomenában már inkább egy bizonyos fajta folytonosság hangsúlyozására
törekszik. Maimon ennek meghosszabbításaként azt állítja, hogy a szemlélet tiszta formáit – a teret
és az időt – is már fogalmaknak kell tekintenünk. Pontosabban, a tér és az idő egyszerre tekinthető
szemléletnek és fogalomnak. Maimon azt állítja, hogy a tiszta fogalmak a kanti koncepció értelmében
alapvetőbbek, mint a meghatározott szemléleti formák. A fogalmakra vonatkozó tanítás így már nem
egyszerűen a kanti koncepció középpontja, hanem annak fundamentumává válik. Ezért különös
érdeklődésre tarthat számot a könyv hatodik fejezete, amelyben Maimon a kategóriákat tárgyalja.
Közelebbről tekintve őt egyáltalán nem érdekelte a kategóriák pontos levezetése, de még az sem,
hogy     azok     kimerítőnek     tekinthetők-e.   Mindent      összevetve    azonban     nála    a
kategóriák alapvetőbbé válnak, mert még az érzékiséget is meghatározzák. A kategóriák így egyszerre
tekinthetők az értelem fogalmainak és a dolgok sajátosságainak. Ebből következik Maimon
Kantkritikájának központi gondolata: Kant a transzcendentális logikával szerette volna átlépni a
pusztán formális logika kereteit. A hagyományos logika csak a formával foglalkozott, miközben
elhanyagolta a tartalmat; a transzcendentális logika viszont azért, hogy a gondolkodás fogalmai ne
legyenek üresek, a valóságos tárgyakra irányul. Ezt a célkitűzést azonban Maimon szerint csak
részben sikerül elérni: a kanti logika ugyan nem formális, de a szembeállítás és a szintézisalkotás
elvének sematikus alkalmazása miatt mégiscsak hajlik a formalizmusra. A kategoriális összefüggések
alapvetőbbek, a végső feladat azonban a dolgok tanulmányozása lenne. A kategoriális összefüggések
fundamentalizálása miatt a szóban forgó dolgok természetszerűleg nem magábanvalók. A
megismerés – az értelem erőfeszítése – Maimon szerint éppen arra vonatkozik, hogy a dolgokat
kiemelje a magábanvalóságukból. Erre az állandó és heroikus erőfeszítésre épül a metafizika
lehetősége. A metafizikát így végső soron a gondolkodás éthosza teszi lehetővé. Ez a küzdelem
sohasem zárható le: a metafizika nem fejeződik be a tudományossá válással, hanem mindig csak
kísérletekben ölthet testet.

7.2.5. Reinhold bírálói
A korabeli Kant-recepciók közül Reinhold koncepciójának volt a legnagyobb sikere. Több
dokumentum is arra utal, hogy a filozófia iránt érdeklődő kortársak a kriticizmus két legnagyobb
alakjának Kantot és Reinholdot tekintették. Az 1790-es évek elején megszülető szkepticizmus ezért
elsősorban a reinholdi filozófia ellen irányult, de ezen keresztül a kanti koncepciót is szerette volna
célba venni. Gottlob Ernst Schulze (1761–1833) 1792-ben jelentette meg az Aenesidemus oder über
die Fundamente der von dem Herrn Professor Reinhold in Jena gelieferten Elementar-
Philosophie (Aenesidemus, avagy a Reinhold professzor úr által Jénában előadott elementáris
filozófia alapjai) című művét. A szkepticizmust Born még a szellem lustaságára vezette vissza, most
viszont megfordítva, a szkepticizmus válik a szellem (és a filozófiatörténet) általános hajtóerejévé. „A
filozófia különböző dogmatikus rendszereinek létrejöttében nagy előkészítő és kiváltó szerepet
játszott a szkepticizmus; a szkeptikus filozófia lényege tulajdonképpen az emberi ész legsajátabb
cselekvésmódjában áll” (Schulze 1911: 17). Könnyű észrevenni, hogy Schulze egy pillanat alatt
átrendezi a korai Kant-recepció erővonalait. A recepció történetének erővonalait a leibniziánusok
jelölték ki, amikor a kriticizmussal a dogmatizmust állították szembe. Ez a kontextus arra utal, hogy a
kanti filozófia áttöri a hagyományos filozófia kereteit. Schulze most – hatalmas bátorsággal – a kanti
filozófiát is besorolja a filozófia dogmatikus rendszerei közé. Ezzel áll szemben a szkepticizmus, amely
egyszerre játszik fontos szerepet a rendszerek előrehaladásában és felülvizsgálatában. A
szkepticizmus az igazi kritikai filozófia, ha eltekintünk a dogmatikai eljárásmódtól. Schulze kritikai
vizsgálata mindenekelőtt a Reinhold által megfogalmazott alaptételre irányul. „A tudat tétele nem
feltételezi a képzet, a szubjektum és az objektum filozófiailag meghatározott fogalmait, hanem ezek
csak benne és általa határozódnak meg” (Schulze 1911: 45). Az alaptétellel szemben Schulze három
fontos kifogást fogalmaz meg: 1. A tudat tétele nem tekinthető abszolút első alaptételnek. Mint ítélet
ugyanis alá van vetve az ítéletalkotás összes szabályának, amelyek közül a legalapvetőbb az
ellentmondás elve, amely szerint csak azt lehet elgondolni, ami nem tartalmaz ellentmondó
mozzanatokat. Ez pedig azt jelenti, hogy mondatokat csak olyan szubjektumból és predikátumból
lehet alkotni, amelyek nem az ellentmondás viszonyában állnak egymással. Schulze így nem
egyszerűen elutasítja a tudat tételét, hanem a helyére állítja az ellentmondás tételét. „Mint az összes
gondolkodás legfelső alaptétele […] minden ítélet csúcsán áll, és egy másik kijelentésből sohasem
vezethető le, ha nem akarunk a levezetés során egy körbe bonyolódni” (47). 2. Schulze azt is állítja,
hogy a Reinhold által megfogalmazott alaptétel igazából még tételnek, vagyis kijelentésnek sem
nevezhető. Reinhold azt állítja, hogy az olyan fogalmak, amelyek a tudat tételéből származtathatók,
mint a képzet, a szubjektum és az objektum, már feltételezik a megkülönböztetés és az egymásra
vonatkoztatás fogalmait. Ebben az esetben viszont már a tudat tételében is benne kell lennie a
megkülönböztetés és az egymásra vonatkoztatás fogalmainak. Vagyis a jelzett fogalmaknak már
benne kellene lenniük az alaptételben: az alaptétel csak akkor tekinthető valóban tételnek, ha már
alkalmazza az egymásra való vonatkozás és a megkülönböztetés mozzanatait. 3. A tudat tételéből
nem vezethető le minden, így tehát nem tekinthető olyan univerzális mondatnak, mint amilyennek
Reinhold látni szeretné. Ez mindenekelőtt a rajtam kívül álló tárgyi világ kapcsán mutatkozik meg: ha
egy rajtam kívül álló tárgyat szemlélek, akkor ugyan érzékelek egy ént, amely szemlél és egy képzetet,
amely a szemlélet tartalmát alkotja, de ebben az esetben hiányzik az éntől és a benne létező
képzettől különböző objektum.

7.3. Fichte: a tudománytan programja
Az elementáris filozófia recepciója egyre kiterjedtebbé vált: 1794. február 11–12-én az Allgemeine
Litteratur-Zeitung hasábjain      megjelent     egy    terjedelmes Aenesidemus-recenzió,      melynek
szerzője Johann Gottlieb Fichte (1762–1814) volt. Fichte ebben az időben már levelezésben állt
Reinholddal, így egy levélben még egyszer összefoglalhatta írásának alapvető szándékát: „Ön
biztosan érezte […], hogy mennyire becsülöm az Ön vizsgálódásait, és hogy mennyit köszönhetek
Önnek. Úgy gondolom azonban, hogy nekem azon a dicsőséges úton, amelyen Ön halad, tovább kell
mennem. A rendszert, amelyre a recenzióban utalok, legalábbis nagyrészt, de még messze sem
közlésre alkalmas módon, már fel is vázoltam” (Fichte 1986: 101). Alig egy évvel később az első
komolyabb konfliktus kirobbanásakor Fichte már jóval keményebben fogalmaz: „Az Aenesidemusról
szóló ítéletemet, úgy gondolom, kimondtam. […]. A szerző írói érdemeit most ugyan sokkal
kevesebbre értékelem, mint akkor, de mégis úgy gondolom, hogy ő megcáfolta az Ön elementáris
filozófiáját.” E két értékelés egymás mellé állítása meglepetést kelthet, sőt némileg még rejtélyes is
lehet. Az elsőben arról van szó, hogy Fichte elfogadja a reinholdi koncepció alapgondolatát, de úgy
gondolja, hogy a Reinhold által kijelölt úton tovább kell menni; a második viszont Reinhold cáfolatáról
beszél. E két értékelés ütköztetése már mutatja, hogy egy rendkívül érdekes, feszültségekkel teli,
immanens kritikával lesz dolgunk. Fichte mindenekelőtt elismeri és magáévá teszi a szkeptikus
filozófia funkciójának bemutatását. „Tagadhatatlan, hogy a filozofáló ész minden említésre méltó
előrelépést, amelyet valaha is megtett, a szkepticizmusnak köszönheti jelesül a mindenkori
nyugvópont bizonytalanságára vonatkozó megjegyzéseinek […]; ebben az esetben viszont semmi sem
kívánatosabb annál, mint hogy a szkepticizmus megkoronázza a maga művét, és a kutató észt
előrehajtsa a maga magasztos céljáig […]” (Fichte 1962a: 131). Schulze képes volt e szónok
szerepének betöltésére. Az ilyen intenciókkal fellépő szkepticizmusnak a „maga fegyvereit”
szükségképpen a reinholdi elementáris filozófia ellen kellett irányítania, mert ez a kritikai filozófia
legtöbb híve szerint a tudományos filozófia megalapozását vagy végrehajtotta, vagy legalábbis
előkészítette. Fichte szerint ez volt a szkepticizmus utolsó nagy föllépése a filozófia történetében:
rámutatott arra, hogy az önmagát a filozófiai tudományosság betetőzésének tekintő program még
nem az igazi, és ezzel előkészítette a talajt az igazán tudományos filozófia tényleges megteremtése
számára. „Úgy gondolom […], hogy nekem azon a dicsőséges úton, amelyen Ön halad, tovább kell
mennem” (Fichte 1986: 101). De hogyan kell tovább haladni ezen az úton, hogyan lehet valóban
megteremteni a filozófia tudományosságát? Különböző kritikák hatására Reinhold hite 1792 tavaszán
megingott egy univerzális alaptétel lehetőségében. Fichte viszont úgy olvassa Schulze könyvét, hogy
abban benne van az első alaptétel jelentőségének elismerése. „Aenesidemus először is elismeri, hogy
eddig a filozófiából hiányzott egy legfelső általános érvényű alaptétel, és hogy a filozófia csak egy
ilyen felállítása után emelkedhet fel a tudomány rangjára. Számára továbbá tagadhatatlannak tűnt,
hogy ez az alaptétel nem más, mint az, amely az összes fogalom közül a legmagasabbat, a képzet és
az elképzelhető fogalmát meghatározza és rögzíti” (Fichte 1962a: 132–133). És most Fichte egyszerre
csak beleszól a szkeptikus és az elementáris filozófus rekonstruált egyetértésébe. Azzal, hogy a
tudományosság csak egy alaptétel bázisán lehetséges, maga is egyetért. Azzal viszont már nem ért
egyet, hogy az alaptételnek a képzet és a képzetalkotó képesség fogalmait kellene megalapoznia.
Ebből a felismerésből indul ki a reinholdi alaptétel átfogalmazásának programja. Fichte valóban
egyetért Schulze kritikájának mindhárom pontjával, de a képzet és a tudat fogalmát – egyelőre még
kísérletképpen – az én fogalmával próbálja helyettesíteni. „Az én az, ami, és mindaz, ami létezik, az
én számára létezik. Ezen a tételen az ismeretünk nem tud átlépni” (144). Így jutunk el az alaptétel
újrameghatározásának programjához: a tudat tételét az én tételével kellene helyettesítenünk. A
Schulze által megfogalmazott második ellenvetés alapján azonban a puszta helyettesítés még nem
elég. Ezért Fichte az én tételét valóban kijelentésként próbálja megfogalmazni, aminek
következtében az a következő formát ölti: „én vagyok” vagy „én én vagyok”. A recenzióban csak
jelzésszerűen vázolt program néhány eleme Fichte levelezésében is megjelenik. 1793. december
közepén Fichte Heinrich Stephaninak hatalmas felfedezésről számol be. „Örüljön velem együtt az
aratásnak, felfedeztem egy új fundamentumot, amelyből kiindulva az egész filozófiát nagyon
könnyen ki lehet fejteni. […] Röviden, azt hiszem, néhány éven belül lesz egy olyan filozófiánk,
amelynek evidenciája vetekedni fog a matematikáéval” (94–95). Hogy mi ez az új fundamentum, arról
Fichte egyelőre nem árul el semmit.

      Fichte 1794. február 24-én magánelőadásokat kezdett Johann Kaspar Lavater zürichi házában.
Lavater ebben az időben a Szent Péter-templom plébánosa volt, és a korabeli zürichi szellemi élet
meghatározó alakjának számított. Az előadásokra való felkérés kiváltó oka minden bizonnyal az volt,
hogy Fichte 1794. január 5-én felkérést kapott arra, hogy legyen Reinhold utódja a jénai egyetemen.
E felkérésről tudomást szerezve Lavater úgy gondolhatta, hogy Fichtében a kanti filozófia egyik
legavatottabb ismerőjét kell tisztelnie. Így jutott el a következő elhatározáshoz: „Mindent meg fogok
tenni annak érdekében, hogy Fichte egy féltucat kiváló zürichi férfiúnak, mielőtt még elutazna
Jénába, és elfoglalná Reinhold állását, tartson néhány előadást a kanti filozófiáról.” Lavater kérése
csak annyi volt, hogy az előadások érthetőek legyenek, és a filozófia egészéről adjanak áttekintést. Az
előadásokat Fichte naponta tartotta, általában este 5 órától; február 24-e és április 26-a között
összesen negyven előadásra került sor, de csak az első öt előadásról készült jegyzetek maradtak fenn.
(Leszámítva a nyomtatásban is megjelent utolsó előadást.) Az első előadás címe a következő volt: Mi
a filozófia? Ez a kérdés meglehetősen általános, de abban az időben – a kiélezett viták korában – azt
jelentette, hogy melyik az igazi filozófia? Ha így pontosítjuk a kérdést, akkor hallatlan jelentősége van
annak, hogy a (lejegyzett) előadások Reinhold nevével kezdődnek: „Reinhold szerint a filozófia annak
tudománya, amit a puszta képzetalkotó képesség határoz meg. Ez az elméleti filozófia, és nem az
egész filozófia definíciója” (Fichte 2004: 323). De nem elég megnevezni, hogy kinek a nyomdokaiban
járunk, hanem ugyanakkor az illető nézeteit alkotó módon meg kell újítani. Első pillantásra talán
meglepő lehet, hogy Fichte ezzel a programmal válaszol arra a felkérésre, hogy mutassa be (a lehető
legérthetőbben) a kanti filozófiát. Az igazi filozófia tehát a kanti filozófia, de abban a formában, ahogy
azt Reinhold kifejtette. Fichte nem mondja ki, hogy a filozófia végső betetőzésének a reinholdi
elementáris filozófiát tekinti. Fichtének a reinholdi koncepcióhoz képest mindössze egy javaslata van:
szerinte Reinhold csak az elméleti filozófia vonatkozásában határozta meg a filozófia
tudományosságát, és ezt ki kellene egészítenünk a gyakorlati filozófiával.
Ez a gondolat Fichte és Reinhold levelezésében is megjelenik. „Az én véleményem szerint a vitánk a
következőképpen áll. Ön felállította a teljes filozófia fundamentumát, melyben az érzelmek és a
vágyó képesség a megismerési képességből adódnak. Ezt a három emberi képességet Kant egyáltalán
nem akarja alárendelni egy magasabb princípiumnak, hanem meghagyja őket a maguk puszta
koordináltságában. Teljesen egyetértek Önnel abban, hogy ezeket egy magasabb princípium alá kell
rendelni, de egyáltalán nem értek egyet azzal, hogy ez a princípium az elméleti képesség […]. Én a
magam részéről az általában vett szubjektivitás [az én] alá rendelném őket. Ezt az utat Ön a maga
elementáris filozófiájában teljesen eltorlaszolja, amennyiben Önnek már van egy magasabb
princípiuma, amelyet én alárendeltnek tartok” (Fichte 1986: 149).

      „Abban mindenki egyetért, hogy a filozófia tudomány. […] A tudomány fogalma azonban nincs
meghatározva és kifejtve” (Fichte 1986: 149). A második mondat az eddigiek alapján nem teljesen
pontos; Fichtének inkább azt kellene mondania, hogy Reinhold nem értelmezte elég szélesen a
filozófia tudományosságára vonatkozó követelményt, és azt csak az elméleti filozófiára szűkítette le.
Mindenesetre Fichte is a tudományosság meghatározására törekszik. A tudományosság vizsgálatakor
egy formai és egy tartalmi (vagy anyagi) szempontot kell szem előtt tartanunk. A tudományok
tudományosságát döntően a formai szempont határozza meg: „A forma a tudomány részeinek
viszonya az egészhez, és az egész viszonya a részekhez” (324). A tudományosság döntő vonása tehát
egy olyan összefüggésrendszer, amely egy adott gondolati rendszer részeinek és egészének viszonyát
definiálja. Vagy talán úgy is fogalmazhatnánk, hogy a részek és az egész viszonyának számos mintája
van, ezek közül viszont csak az tekinthető tudományosnak, amelyben van egy kitüntetett alaptétel,
amelyből az összes többi kijelentés levezethető. Az egész és a részek ilyen kapcsolata azonban még
nem elégséges a tudományosság meghatározásához. Gondoljunk például egy költeményre, amely
lehet önmagában összefüggő és teljességgel meghatározott, de anyaga vagy tartalma szerint mégsem
nevezhető tudományosnak. Tudományosnak csak egy olyan gondolati építmény nevezhető,
amelynek részei igazságigénnyel lépnek fel. Fichte így nem egyszerűen kitágította a
tudományosságot, hanem a tudományosság kritériumait állította előtérbe. A filozófia így nem más,
mint a tudományról szóló tudomány, amelyet tudománytannak nevezhetünk. A filozófia azt vizsgálja,
hogy milyen feltételekkel tekinthető egy adott gondolati építmény tudománynak. „A filozófia szót
aligha lehet megtartani. Hasznavehetetlenné vált” (326). A filozófia – ha mégis meg akarjuk tartani
ezt az elnevezést – a tudományról szóló tudomány, mintegy úton van a tökéletes tudomány
kidolgozása felé. Fichte tehát az általában vett tudás elméletét szeretné kidolgozni.

      Az előadások elején mintha Fichte még a tudat tételének bázisán állna; ezért mondhatja azt,
hogy a tudás (a tudományok) elmélete végső soron a tudat elméletére vezethető vissza. A
tudományosságnak tehát két alapvető kritériuma van: minden tudománynak kell hogy legyen
alaptétele. Ennek az alaptételnek teljességgel bizonyosnak, vagy azt is mondhatjuk: önevidensnek
kell lennie. Ha elfogadjuk egy pillanatra, hogy ez a tudat tétele, akkor azt mondhatjuk, hogy „a
tudatot nem lehet definiálni, de le lehet írni”. A másik kritérium szerint a tudományban szereplő
összes kijelentést vissza lehet vezetni egyetlen alaptételre. Ezt az összefüggést Fichte a tranzitivitás
elvével fogalmazza meg: ha A = B és B = C, akkor C = A. De nyilvánvaló, hogy az egyenlőség itt csak az
általános levezetési viszonyokat szimbolizálja. Ha a levezetés vagy a bizonyítás mindig azt jelenti,
hogy egy kijelentést visszavezetünk egy másik, végső soron pedig egy abszolút biztos kijelentésre,
akkor ebből egy sajátos következtetés adódik: az alaptételnek minden tudományos rendszeren belül
igazolhatatlannak kell lennie. Ezen a ponton Fichte bekapcsolja az egyes tudományok és a
tudománytan viszonyát. A tudományok mindig tényekkel, a tények egy adott régiójának leírásával
foglalkoznak. Minden tudományban megmarad egy végső tény vagy adottság, amely az adott
tudományon belül nem igazolható. A tényeket azonban nem lehet egyszerűen felbontani; ehhez nem
elég egy másik szaktudomány. A másik szaktudomány is tényekkel foglalkozik, habár a tényeknek egy
egészen másik osztályával. A filozófia nem egyszerűen abban különbözik az egyes tudományoktól,
hogy átfogó jellegű, hogy az összes tény tudományát magában foglalja. A filozófia meghatározó
vonása inkább az, hogy ami az egyes tudományokban tényként jelenik meg, azt tetté alakítja át.

Ennek alapjául egy nyelvjáték szolgál: a tényeket, a tett-dolgokat (Tatsachen) tettekre, tett-
cselekedetekre (Tathandlungen) kell visszavezetni.

      Ebből következően a filozófia képes az összes tény levezetésére. Ennek eredménye az lesz, hogy
a filozófia és a tudományok alaptétele között alapvető különbség van: a filozófia alaptétele nem lehet
egy tény, hanem csakis egy bizonyos fajta aktivitás.

      Milyen következtetések adódnak ebből az alaptételnek a rendszeren belüli tematizálhatóságára
nézve? Alapvetően igaz lesz az, hogy az alaptételeket az adott rendszeren belül nem lehet
tematizálni. De ez a tematizálhatatlanság a filozófia esetében az aktivitás miatt mégis más. Az
aktivitáshoz mindig hozzákapcsolódik bizonyos fokú tudatosság. Ezért választja Fichte a következő
megfogalmazást: „A tudatot nem lehet definiálni. De le lehet írni” (Fichte 2004: 326). A definiálás
Fichténél annyit jelent, mint levezetni vagy bizonyítani. Ebben az esetben az első mondat azt jelenti,
hogy a tudat számunkra önevidensen adott, nem kell, de nem is lehet bizonyítani a létét. Ugyanakkor
a tudat – mivel mindig van benne egy ésszerű mozzanat – megismerhető. A megismerés azonban (ha
nem bizonyítás), egyfajta számbavételt és föltérképezést jelent. Fichte egy helyütt némileg
kiélezetten így fogalmaz: „A tudat különböző fajtáinak felkeresése és kimerítése – ez a filozófia célja”
(Uo.). A filozófia így a tudat szabad tetteinek leírásával foglalkozik; vagy megfordítva azt is
mondhatnánk, hogy a filozófia a világot mint a tudat szabad tetteinek következményeit írja le. Fichte
így próbálta meg egyetlen közös gyökérre visszavezetni az elméleti és a gyakorlati filozófiát. Úgy
tűnik, hogy ezen a ponton nincs jelentősége annak, hogy Fichte a tudat helyett néha az énről beszél,
ezért közelebbről is meg kell néznünk azt a kontextust, amelyben az „én” előfordul. Az előadások
során az „én” mint terminus először egy olyan példában jelenik meg, amely azt hivatott
demonstrálni, hogy a tudománytan valóban megteremti azokat a tényeket vagy azt a tárgykört,
amellyel a szaktudományok foglalkoznak. A paradigmatikus tudomány Fichte számára is a geometria:
„Az én szabad cselekvése alapján, amely egy pontból kiindulva a térben egy vonalat húz, jön létre a
geometria. A térből és a pontból egyedül még nem lesz geometria” (328; A geometriát Fichte
valószínűleg azért választja a demonstrálás eszközéül, mert ezt tekinti a legfejlettebb tudománynak.
Ugyanakkor a matematikának van egy olyan sajátos vonása – hogy tudniillik a tárgyait mi magunk
konstruáljuk –, amely ellene szegül annak, hogy egyúttal tipikus tudománynak is tekintsük.). Fichte
nem ütközteti az ént a tudattal (vagyis a tudománytant az elementáris filozófiával). Ehelyett a
tudománytan és a logika szembeállításával foglalkozik. Tulajdonképpen ebben az összefüggésben
jelenik meg először az én terminusa. „Én én vagyok – ez filozófia. Az A = A – ez logika” (329). Ez a
megkülönböztetés azt sugallja, hogy minden tudományos rendszer alaptétele egy azonosságként
fogalmazható meg, a tudományok alaptétele egy elvont formális azonosság, a filozófiáé viszont egy
materiális azonosság. Ezt a megkülönböztetést Fichte már előkészítette akkor, amikor a tudománytan
formális és tartalmi oldaláról beszélt. Fichte azt szeretné bizonyítani, hogy a tudománytan
alkalmasabb a tudományok általában vett szerkezetének leírására, mint a logika. Ennek persze az
ellenkezője kézenfekvőnek tűnik: az én = én az A = A egyik alesetének tekinthető. A logika és a
tudománytan elhatárolására többféle kiindulópont is kínálkozik: a negatív és a pozitív tudás, az elvont
és a konkrét tudás szembeállítása. Fichte a konkrét és a pozitív tudást magasabb rendűnek tekinti, de
ezt egy valóságos érvvel kell alátámasztania. Az elvonatkoztatás és a negatív tudás csak azután válik
lehetségessé, hogy van egy konkrét vagy pozitív tudásunk. „A logika ezt mondja: Ha A létezik, akkor A
= A. A filozófia ezt mondja: mivel A létezik, ezért A = A” (330). Vagyis a filozófia feladata egy olyan
egységpont megtalálása, amelyben a létezés és a gondolkodás egybeesik. Az én az egyetlen olyan
entitás, amelynek elgondolásából egyúttal annak realitása is következik. Minden más képzet az énre
vonatkozó képzet realitásából kapja a maga realitását. „Az én a legmagasabb rendű realitás, amely
nélkül egyetlen másik realitás sem létezhetne. Az általában vett lét” (347). Fichte tulajdonképpen a
realitás és a lét kategóriájának előtérbe helyezése miatt jut el az én fogalmához, vagyis ahhoz, hogy a
tudatot az énnel helyettesítse. Erre a módosításra azért volt szükség, mert ha az elméleti filozófia
mellé odaállítjuk a gyakorlati filozófiát, akkor nem mozoghatunk többé kizárólag az elvont spekuláció
közegében. Így a tudatnak az énnel való helyettesítése végső soron a filozófiai horizont kitágítását
szolgálja. Az előadások igazi próbakövét így a gyakorlati filozófiára vonatkozó gondolatok jelentették.
Fichte valamikor az előadássorozat végén tért rá a gyakorlati kérdésekre; ezekről az előadásokról
azonban nem maradtak fenn feljegyzések. Nyomtatásban azonban megjelent az utolsó előadás,
amelynek címe: Az ember méltóságáról. Az előadás egy összegző mondattal kezdődik: „Bejártuk az
emberi szellem teljes birodalmát; lefektettük azt a fundamentumot, amelyre egy tudományos
rendszert […] rá lehet építeni.” A terminológiai elmozdulások ellenére Fichte itt a következő
programatikus gondolatra utal vissza: „A tudat különböző fajtáinak felkeresése és kimerítése – ez a
filozófia célja” (326). De most Fichte nemcsak az emberi szellemről vagy a tudatról beszél, hanem az
ént egyúttal a kozmosz kiindulópontjának is tekinti. A kozmosz ugyanis csak az énből kiindulva
rendezhető el. „Az énben van az a biztos zálog, amelyből kiindulva a végtelen rend és a harmónia el
fog terjedni, még ott is, ahol annak nyoma sincs; az ember kultúrájának előrehaladásával a
világmindenség kultúrája is egyre előrébb halad” (344). Mindezt azonban Fichte még az elméleti
filozófia hatókörébe sorolja. „Ilyen az ember, ha pusztán szemlélő intelligenciának tekintjük; de mi
lenne, ha a gyakorlati tevékenységre vonatkozó képességét is figyelembe vennénk?” (Természetesen
nem szabad azt hinnünk, hogy Fichte csak most, az utolsó előadás harmadánál tér rá a gyakorlati
filozófiára.) Az azonban biztosnak tűnik, hogy a gyakorlati filozófia nem az aktivitás tekintetében
különbözik az elméleti filozófiától. A gyakorlati filozófia abban különbözik az elméleti filozófiától,
hogy az én kisugárzása nem a kozmoszra, hanem az emberek közösségére irányul. Mindenki, aki azt
mondhatja magának, hogy én, rendelkezik egy valóságos vagy egy potenciális hatókörrel, ami a többi
emberre irányul. A felvilágosodás hatására Fichte az emberek egyenlőségét hirdeti: bárhol is éljen
valaki, bármilyen körülmények között is dolgozzon, minden emberben közös, hogy önmagának azt
mondhatja, hogy „én”. Az elméleti filozófiában a méltóság még egyfajta tényleírásként szerepelt,
most viszont követelésként fogalmazódik meg: mindenkinek, aki azt tudja magának mondani, hogy
én, szent tisztelettel kell viseltetnie önmaga és a többi én iránt. Az egyenlőségnek ezt az eszméjét
Fichte a testvériség gondolatáig fokozza. „Minden individuum be van zárva a tiszta szellem egyetlen
nagy egységébe.”

      Fichte 1794 májusában foglalta el Jénában Reinhold egykori katedráját, és megérkezésekor a
hallgatói között szétosztott egy kis könyvecskét, amely az Über den Begriff der
Wissenschaftslehre címet viselte – ez a tudománytan első papírra vetett változata. A cím már mutat
egy bizonyos elmozdulást: a Zürichi előadások harmadik előadásának az volt a címe, hogy A
tudománytan fogalmának folytatása. Erre a folytatásra most kerül sor, ám ennek következtében a
tudománytan programja is némileg átalakul: most már nem az elméleti filozófiának a gyakorlati
filozófia irányába való kitágításáról van szó, hanem a tudománytan fogalmának explikálásáról. Az
explikálás kiinduló motívumát a következő mondat fogalmazza meg: „Ezen értekezés [szerzője
meggyőződött róla], hogy a filozófia még a legéleselméjűbb férfiak legújabb fáradozásai ellenére sem
emelkedett az evidens tudomány rangjára” (Fichte 1988: 185). Ez a mondat a filozófia lényegét és
közelmúltbeli történetét foglalja össze. A filozófia lényege szerint tudomány, ám ezt a tudományos
jelleget mind a mai napig nem sikerült megvalósítania. Ez a gondolat jelöli ki a könyv programját:
először a szerző áttekinti a korabeli kísérleteket, majd megpróbálja megalkotni a tudományos
filozófiát.
      A filozófia új korszakát a kanti koncepció nyitotta meg: „A szerző mélységesen meg van
győződve arról, hogy egyetlen emberi elme se nyomulhat előrébb annál a határnál, amely előtt Kant
megállt […], de amelyet sohasem határozott meg, és a véges tudás végső határaként adott meg. A
szerző tudja, hogy sohasem fog tudni olyat mondani, amire Kant – közvetve vagy közvetlenül,
határozottan vagy homályosabban – ne utalt volna már” (186). Ez a megállapítás a Kant utáni, a
kritikai filozófia számos képviselőjétől származhatna: Kant kidolgozta a filozófiában mindazokat az
eredményeket, amelyek emberi ésszel egyáltalán elérhetők. Kant zsenialitása után a filozófia nem is
kaphatott volna nagyobb ajándékot, mint Reinhold rendszerező szellemét. Az általa kidolgozott
elementáris filozófia függetlenül a további fejleményektől a filozófia történetében mindig is meg
fogja őrizni a maga előkelő helyét. A közelmúltbeli filozófusok közül Fichte először a szkeptikusokat,
mindenekelőtt Schulzét említi, aki meggyőzte őt arról, hogy a filozófiának minden erőfeszítés ellenére
még mindig nem sikerült igazi tudománnyá válnia. Fichte nem mondja ki, de nyilvánvaló, hogy a
szkepticizmus ellenvetései elsődlegesen Reinhold rendszerező munkásságára vonatkoznak.
Ugyanakkor Fichte azt hangsúlyozza, hogy a Reinhold által kidolgozott elementáris filozófia a
filozófiatörténet fontos korszaka marad, habár ő maga ennek meghaladására törekszik a
tudománytan programjával. „A filozófia tudomány; e tekintetben a filozófiával kapcsolatos leírás
éppúgy megegyezik, ahogy eltérnek egymástól e tudomány tárgyát illetően” (Fichte 1988: 188). A
tudománynak – hasonlóan a Zürichi előadásokhoz – két komponense van: formailag tekintve a
tudománynak szisztematikus formája van, ez azt jelenti, hogy van egy alaptétele és vannak bizonyos,
a tudományban érvényes levezetési szabályok. Az alaptételek mindenkor szigorúan immanensek,
vagyis a rendszeren belül nem bizonyíthatóak. Tartalmi tekintetben a tudománynak bizonyosnak kell
lennie, ez pedig csakis az alaptétel bizonyosságából adódhat. (A „bizonyosság” jelentése most
nagyjából megegyezik azzal, amit korábban létnek neveztünk.) Az elemzésben új, hogy Fichte egzakt
bizonyítást ad arra, hogy minden tudománynak egy és csak egy alaptétele van. Az alaptételnek
léteznie kell, mert egyébként a tudomány szisztematikus formájára vonatkozó követelmény
egyáltalán nem teljesülne. Tegyük fel, hogy van olyan tudomány, amelynek legalább két alaptételét
ismerjük. Ebben az esetben két lehetőségünk van: az alaptételek vagy egymás mellett állnak, vagy
egymásnak alá-, illetve fölérendeltek. Ha egymás mellett állnának, akkor a szisztematikusság egyik
fontos tulajdonsága kérdőjeleződnék meg: kiderülne ugyanis, hogy a tudomány nem tekinthető
egységes egésznek. Ha viszont az egyik alá lenne rendelve a másiknak, akkor az derülne ki, hogy az
egyik alapvetőbb, mint a másik, ekkor pedig csak az alapvetőbbet tekinthetnénk alaptételnek. A
filozófia most is a tudományról szóló általános tanítással azonosul. „Annak, hogy eleddig a filozófia
szón pontosan ezt értették-e vagy sem, semmi köze sincs a dologhoz” (194). Mindenesetre Fichte
most valóban megpróbálja elkerülni a filozófia szó használatát. Megfordítva viszont az a kérdés merül
fel, hogy a tudománytan maga tudomány-e még. Fichte erre igenlő választ ad. A tudománytan az
összes tudomány alaptételét igazolja, de a saját alaptételét nem igazolhatja. Úgy tűnhet ezért, hogy a
tudás végső pillére meginog. A tudománytan összes tétele, és az összes tudomány alaptétele csak
közvetett bizonyossággal rendelkezik, de a tudománytan alaptételének közvetlen bizonyossággal kell
rendelkeznie. „E tétel – írja Fichte – egyszerűen azért bizonyos, mert bizonyos” (197). Ezt úgy is
megfogalmazhatjuk, hogy a tétel tartalma közvetlen igazságigénnyel rendelkezik. Egy lábjegyzetben
erre Fichte a következő magyarázatot adja: „Ellentmondás nélkül nem lehet rákérdezni
bizonyosságának alapjára.” Ez a tétel a következő: „én vagyok”, vagy „én én vagyok”. A tudománytan
következő változatában (a Grundlage der gesamten Wissenschaftslehre című művében) Fichte ezt az
alaptételt különböző dimenziókra osztja, amiből a tudománytan új felépítése következik. 1. A
kiindulópont a teljességgel feltétlen alaptétel. A teljes emberi tudás abszolút első, teljességgel
feltétlen alaptételét csak felkutatni lehet, bizonyítani vagy meghatározni nem. Ennek az első
alaptételnek azt a tett-cselekvést kell kifejezésre juttatnia, amely ugyan nem fordul elő tudatunk
empirikus meghatározottságai között, de minden tudatnak alapjául szolgál, és a tudat általában vett
lehetőségfeltételét alkotja. A tudománytan első alaptétele így a reinholdi koncepció
transzcendentális megalapozásának is tekinthető. Az én léte nem tekinthető előzetes adottságnak, ez
a lét csak a saját maga tételezésén keresztül konstituálódik; vagyis az én esetében a tételezés mint
tevékenység és a lét teljességgel egy és ugyanaz. Az én eredetileg és teljességgel a saját létezését
tételezi: „Én teljességgel vagyok, azaz teljességgel vagyok, mert vagyok; és teljességgel az
vagyok, ami vagyok; és mindkettő az én számára” (292). 2. A tartalma szerint feltételes alaptétel
ugyanúgy és ugyanolyan okok miatt, mint az első alaptétel nem vezethető le. Ezért most is az
empirikus tudat egyik tényéből indulunk ki, és ugyanúgy járunk el, mint a fenti esetben. Ennek a
tételnek a logikai formáját Fichte így határozza meg: – A nem = A-val. A tudománytan nyelvén ezt úgy
fogalmazhatjuk meg, hogy az énnel szembeállítunk egy nem-ént. Miután az én önmagát tételezte,
egy szembenállót is tételez. „Ebből az eredeti szembeállításból mindaz, amit az általában vett
szembeállításról elmondtunk, levezethető, és ezért eredetileg érvényes rá a következő: formája
szerint teljességgel feltétlen, anyaga szerint azonban feltételes” (298). Ez a tétel a Schulze által
említett ellentmondás tételének átfogalmazása. Így azt lehetne mondani, hogy Schulzénak nincs igaza
abban, hogy az ellentmondás tétele az első alaptétel, ennek logikai formája csak második, tartalma
szerint feltételes alaptétel. 3. A harmadik alaptétel a formája szerint feltételes alaptétel. Az
előrehaladással együtt a bizonyíthatóság egyre nagyobb területét hódítjuk meg. A második
alaptételben a szembeállítás cselekményét még nem lehetett levezetni, de annyi szigorúan
bizonyítható volt, hogy a szembeállítottnak a nem-énnek kellene lennie. A harmadik alaptétel már
csaknem bizonyítható, mivel a másodikkal ellentétben nem a tartalma szerint, hanem a formája
szerint van meghatározva. „A formája szerint van meghatározva, és csak a tartalma szerint feltétlen,
ez a következőt jelenti: a cselekvés feltétele, amelyet általa állítunk fel […], az előző két tétel által
adott, de még nem adott ennek a megoldása. Az utóbbi feltétlenül és teljességgel csak az ész hatalmi
szavával történhet” (300). A nem-én az énben van tételezve, és ezért mindig feltételezi az én
azonosságát; ebben az esetben viszont a nemén lehetetlennek tűnik. A második alaptétel
megszünteti magát, és mégsem szünteti meg magát. Ugyanez igaz az első alaptételről is, ezért most
már nem azt mondjuk, hogy az én = én, hanem azt, hogy én = nem-én és a nem-én = én. Ezeket az
ellentéteket (amelyek az énben mint a tudatban vannak) egyesíteni kell egymással. Az egyesítés
pedig csak a korlátozás által válik lehetővé; a korlátozás pedig az oszthatóságra épül, vagyis a
mennyiségi korlátozhatóságra. Most tehát mind az én, mind a nem-én tételezését mint korlátozott
folyamatot lehet összekapcsolni. Ezzel a koncepcióval Fichte szerint választ adtunk arra az alapvető
kanti kérdésre, hogy hogyan lehetségesek a priori szintetikus ítéletek. „A harmadik alaptételben egy
szintézist hajtunk végre az egymással szemben álló én és nem-én között, mindkettő tételezett
oszthatósága révén, melynek lehetőségét nem lehet tovább vizsgálni, és nem is lehet alátámasztani;
ez teljességgel lehetséges, és ezért minden további indoklás nélkül végrehajtható” (308). Az összes
többi szintézisnek, amely érvényességre tart igényt, erre kell épülnie. Ezzel el is jutottunk a kritikai
filozófia lényegéhez: fel kell állítanunk egy abszolút ént mint teljességgel feltétlent, amelyet már
semmire sem lehet visszavezetni. És ha ebből a kiindulópontból következetesen haladunk tovább,
akkor eljutunk a tudománytanhoz. Ezen a ponton Fichte bevezeti a dogmatikus és a kritikai filozófia
megkülönböztetését. Azt a filozófiát nevezzük dogmatikusnak, amely az énnel valami magasabbat
állít szembe, mégpedig a dolog (az ens) fogalmát; ennek köszönhetően az én maga is tételezetté
válik. A kriticizmus viszont az ént teszi meg elsődlegesnek (az ént abszolútnak tekinti), és ennyiben a
dolgokat az énben és az én által tételezettnek tekinti. „A kriticizmus ezért immanens, mert mindent
az énbe helyez; a dogmatizmus transzcendens, mert túlmegy az énen” (314). Az Über den Begriff der
Wissenschaftslehre első kiadásában volt egy harmadik rész, amely a tudománytan hipotetikus
felosztásáról szólt. Ezt a részt, amely a kidolgozott három alaptétel után elvesztette a jelentőségét,
Fichte az 1798-as, második kiadásból már elhagyta. Ebben a részben felbukkant egy olyan
megkülönböztetés, amely újra az elméleti és a gyakorlati filozófia kettősségére utal. Elképzelhető,
hogy a nem-én határozza meg az ént, az én ebben az esetben nem abszolút, és ezért intelligenciának
nevezzük. Ebben az esetben a filozófia elméleti részéről beszélünk. „Az énnek […] abszolútnak és
teljességgel önmaga által meghatározottnak kell lennie; ha viszont a nem-én határozza meg, akkor
nem határozhatja meg önmagát, s így ellentmondanánk a legfelsőbb, abszolút első alaptételnek”
(229). Ezért fel kell tennünk, hogy az én határozza meg a nem-ént is; az én a törekvésen keresztül
válik abszolúttá. „E második rész messze a fontosabb. Az első rész sem kevésbé fontos, de csak mint a
második alapja, mivel ez az előbbi nélkül egyszerűen érthetetlen.” Eszerint az első alaptétel a
gyakorlati filozófiáról szólna, a második az elméleti filozófiáról. A Grundlagéban viszont az első tétel
az elméleti filozófia bázisa, a második és a harmadik pedig a gyakorlati filozófia bázisa. Azt láthatjuk
tehát, hogy a Zürichi előadások utáni időben összezavarodik az elméleti és a gyakorlati filozófia
viszonya. Valószínűleg ennek tudható be, hogy Fichte Jénába érkezve a tudás emberének
rendeltetéséről tartott előadásokat. Az ember rendeltetésének fogalmát Fichte a következőképpen
vezeti be: „Az ember van, mert van. Az abszolút létnek az önmagáért való létnek ez a jellege az
ember jellegzetessége vagy meghatározása” (Fichte 1976: 17). Úgy tűnik, hogy ebben az esetben
nincs értelme beszélni az ember rendeltetéséről; az ember már a puszta létével eleget tesz a saját
rendeltetésének. Az ember azonban nem jellemezhető csak az elvont léttel, ha az ember van, akkor
mindig valamiként van. Arra a kérdésre, hogy mi az ember, nem válaszolhatunk létének puszta
felmutatásával. Az embert mindig a konkrét-empirikus adottságok határozzák meg. Vagyis a nem-én
határozza meg azt, hogy mi az ember. „Az ember azért van, mert van, most a következőképpen alakul
át: az ember az kell legyen, ami […].” E megállapítás hátterében az abszolút és az empirikus én
szembeállítása áll. Az empirikus ént mindig az érzékiség határozza meg, a környező világból érkező
érzéki benyomások. A kanti kategorikus imperatívuszt Fichte úgy értelmezi, hogy az empirikus ént
összhangba kell hoznunk a tiszta énnel. A legfőbb jó így abban áll, hogy az ésszerű lénynek
összhangba kell kerülnie önmagával. Ezt azonban az ember sohasem tudja elérni, ezért csak végtelen
feladatként vagy kötelességként fogalmazható meg. Fichte személy szerint is ennek a megtanítását
tekinti a legfontosabb feladatának: „Azt a magasztos feladatot, amelyre Önöknek ma röviden
utaltam, sok reményteljes fiatalemberben világos belátássá kell fokoznom; ezt kívánom legfőbb
céljukká és egész életük állandó vezérfonalává tenni” (22). De mit lehet mondani speciálisan a tudás
emberének rendeltetéséről? „E tárggyal kapcsolatban különös helyzetben vagyok. Önök, Uraim,
mindannyian, vagy legalábbis a legtöbbjük a tudományokat választotta élethivatásának, s éppígy én
is; feltehetően Önök mindannyian minden erejükkel azon lesznek, hogy joggal számíthassák Önöket a
tudás embereinek rendjéhez; ugyanezt tettem és teszem én is” (48). A tudás emberének sajátossága
abban áll, hogy feladata teljesen a társadalomhoz köti, ezért a feladata a társadalom szolgálatában
áll. „A tudás embere tehát […] az emberi nem tanítója” (57). Vagyis a tudás emberének nem
egyszerűen arra kell törekednie, hogy elérje a legfőbb jót, hanem a társadalom minden tagját rá kell
bírnia arra, hogy erre a legfőbb jóra törekedjen. A társadalom számára a legfőbb jó nem más, mint az
egyedi jók valamiféle összessége. „Ez közös rendeltetésünk, Uraim, s ez közös sorsunk.”

      A tudománytan recepcióját mindvégig meghatározta az érthetetlenségére vonatkozó vád vagy
panasz. Már a Grundlage előszavában a következőket olvashatjuk: „Eddig nagyon sok panaszt
hallottam e könyv már ismertté vált részeinek és [a tudománytan korábbi változatának]
homályosságáról és érthetetlenségéről” (Fichte 1962b: 282). Ugyanakkor 1795 áprilisában Fichte egy
Reinholdnak írt levélben elismeri a tudománytan eddigi kifejtésének elégtelenségeit: „A
[…] Grundlage der Wissenschaftslehre elméleti részének zárása nagyon homályos, ennek nagyon is
tudatában vagyok; a tudománytanban van egy belső ok, amely bizonyos koponyák számára homályt
és érthetetlenséget okoz (természetesen nem Önre gondolok)” (Fichte 1986: 149). Ebből Fichte azt a
következtetést vonta le, hogy új formában kellene kifejtenie a tudománytant. Így az 1796-os nyári
szemeszterre már a következő címmel hirdette meg előadásait: privatissime fundamenta
philosophiæ. Erre az előadásra azonban valamilyen oknál fogva nem került sor, erről számol be
Johann Friedrich Herbart egy 1796 júliusában írt levelében. „Fichte már régen mondta, hogy a
következő télen (a nyáron ugyanis nem jött létre a kollégium) a tudománytant egy új kézirat szerint
szeretné előadni” (Fuchs 1978: I, 360). A jénai egyetem előadási katalógusainak átvizsgálása világossá
tette, hogy Fichte a Wissenschaftslehre nova methodo címmel összesen három előadást tartott: az
1796/97-es, az 1797/98-as és az 1798/99-es téli szemeszterben. Ezekkel az előadásokkal Fichte
érdekes vállalkozásba fogott: a saját koncepcióját (a tudománytant) már az eddigiekben is a kanti
filozófiának egy új szisztematikára épülő kifejtésének tekintette. Az új program ezt a kifejtésre
vonatkozó szisztematikát próbálja megújítani, méghozzá hangsúlyosan az érthetőségre való törekvés
jegyében. A Fichte-kutatásban csak nehezen tudatosodott, hogy az új módszerrel való kifejtés a
tudománytan radikális átalakulását vonta maga után. Fichte a nova methodo programot már nem írta
meg könyv formájában. Mégis, mindhárom előadás tanulmányozásához fontos források állnak
rendelkezésünkre. Az 1796/97-es előadásokról nem maradtak fenn jegyzetek, de Fichte ebben az
időben arra készült, hogy gyorsan papírra fogja vetni a tudománytan új módon kifejtett változatát. Ez
előadások alapján készült el Fichte három népszerű tanulmánya, az első és a második bevezetés a
tudománytanba, valamint A kísérlet a tudománytan új kifejtésére című dolgozat.

     Ezek az írások a következő érvek alapján sorolhatók a nova methodo programba: először is a
harmadik tanulmány címe, Versuch einer neuen Darstellung der Wissenschaftslehre tulajdonképpen
a nova methodo program német fordításának tekinthető. Másodszor, ez előtt állt az első és második
bevezetés, de mivel ezek nem viselték az egész program nevét, ezért nem lehetett tudni,
hogy minek a bevezetései. Az első bevezetés elején álló Vorerinnerung valójában nemcsak ennek a
szövegnek, hanem a teljes programnak az előszava.

      Ennek szellemében érdemes feleleveníteni ennek az előszónak az alapgondolatát. „A
tudománytan szerzője, miután valamelyest megismerkedett a kanti Kritikák megjelenése utáni
filozófiai irodalommal, nagyon hamar meggyőződött róla, hogy e nagy ember szándéka – gyökerestül
megváltoztatni a kor filozófiai és egyszersmind tudományos gondolkodásmódját – teljesen sikertelen
maradt, mivel számos követője közül egyetlenegy sem veszi észre, miről beszél tulajdonképpen Kant.
A szerző tudni vélte ezt; elhatározta, hogy életét ama nagy felfedezés Kanttól teljesen független
kifejtésének szenteli, és erről a szándékáról nem is fog lemondani” (Fichte 1981: 19). Első
megközelítésben úgy tűnik, hogy ezeket a sorokat Fichte a tudománytan korábbi változatai elé is
odaírhatta volna. Talán csak a zárlat árulkodik: miért kellene lemondani a kanti koncepció
újrakifejtéséről? Erre az előszó későbbi fejtegetései adnak választ: Fichte vállalkozását a
tudománytan érthetetlensége sodorta válságba.

      Az alábbiakban a nova methodo program legfontosabb új vonásait szeretném röviden
összefoglalni. Az első új vonás, hogy Fichte kísérletet tesz a populárfilozófia integrálására, annak
érdekében, hogy a tudománytan kifejtése valóban érthető legyen. De ezt nem úgy teszi, hogy
valamiféle népszerű filozófiai bölcsességet tanít, hanem inkább úgy, hogy hallgatóit és olvasóit
megpróbálja bevonni a filozofálásba. A tudománytan ugyanis az énben lévő mozgások leírására
törekszik, ezeknek pedig mindenki tudatában van, a filozófiának csak a reflexív tudatosításhoz kell
segítséget nyújtania. „Figyelj önmagadra, fordítsd el tekintetedet arról, ami körülvesz, és nézz a
bensődbe – ez a filozófia első követelménye a kezdővel szemben. Nem arról van szó, ami kívüled van,
hanem csakis önmagadról” (22). Ez a megszólítás már A tudás emberének rendeltetésében is
előfordult, de még nem az introspekcióra való felszólítás formájában. A különbség az, hogy most
Fichte nem a tudást hivatásként választó hallgatókat szólítja meg, hanem a nem filozófusokat, akik
éppen arra készülnek, hogy valamelyik filozófia mellett elkötelezzék magukat. Ha azt akarják, hogy a
filozófus valóban segíteni tudjon nekik annak tudatosításában, ami az énjükben lejátszódik, akkor
egy bizonyos filozófiát kell választaniuk. Elvileg kétféle filozófia között lehet választani: vagy a
magában való dolgokból indulunk ki, és az ént próbáljuk levezetni, ebben az esetben a dogmatizmus
hívei leszünk, vagy a magában való énből indulunk ki, és a dolgokat próbáljuk ebből levezetni, ebben
az esetben az idealizmus (vagy a kritikai filozófia) hívei leszünk. Ez a választás azonban két oldalról is
korlátozott: a filozófiába belépni készülő ember a saját karakterének megfelelően fog választani.
„Hogy valaki milyen filozófiát választ, az […] attól függ, milyen ember: mert egy filozófiai rendszer
nem holt ruhanemű, amelyet tetszés szerint felölthetünk és levethetünk, hanem átlelkesíti annak az
embernek a lelke, akié” (35). A másik korlátozás a filozófia felől érkezik: a filozófus csak annak tud
segíteni a benne lezajló mozgások tematizálásában, aki az idealizmust választja.

      A második új vonás bemutatását kezdjük azzal, hogy rögzítjük, a tudománytan legelső kifejtései
még egyértelműen egy deduktív szemléletet érvényesítenek. „A tudománytannak szisztematikus
formája van. Minden tétele egyetlen alaptétellel függ össze, mellyel egyetlen egésszé egyesül – s ezt
általában el is ismerik” (uo.). A Grundlage már némileg lazítja ezt a szigorú dedukcionizmust: itt már
az alaptételek bonyolult struktúrájával állunk szemben. Az alaptételek ilyen komplex rendszerével
Fichte elindult az alaptétel koncepciójának dinamizálása felé. A nova methodo programban ez a
dinamizálás tovább erősödik, mégpedig a deduktív retorika háttérbe szorításától kísérve. A deduktív
levezetések helyébe egyre inkább a reflexió kerül: egyre többször olvashatunk arról, hogy két
mozzanat feltételezi egymást, hogy egyik sem lehetséges a másik nélkül, hogy egyes jelenségek és
összefüggések különböző perspektívákból másként és másként mutatkoznak meg.

     A harmadik új vonás, hogy a nova methodo programban Fichte különös figyelmet szentelt az
elméleti és a gyakorlati filozófia összekötésére. Láttuk, hogy a Zürichi előadásokban még ezt
tekintette a maga igazi programjának, de aztán a filozófia tudományosságának megteremtése került
előtérbe, és az elmélet és a gyakorlat viszonya egyre zavarosabb lett. Összességében azt mondhatjuk,
hogy a nova methodo programnak nincs alapvető újítása az elméleti és a gyakorlati filozófia viszonyát
tekintve, hanem Fichte egy régebbi gondolatához tér vissza, és azt megpróbálja valóban kifejteni.
Eszerint a gyakorlati filozófia ott jelenik meg, ahol az ént meghatározónak tekintjük a nem-énnel
szemben, az elméleti filozófia pedig ott, ahol a nem-ént tartjuk meghatározónak az énnel szemben.
Csakhogy mindkettőt bele kell ágyaznunk az abszolút én tételezési folyamatába. A korábbi
tudománytanok megoldásainak ambivalenciáját Fichte most úgy próbálja kiküszöbölni, hogy
a Grundlagéban kidolgozott alaptétel-struktúrát érvényesíti. Az első alaptétel összeköti az elméleti és
a gyakorlati filozófiát. Ez a megoldás azonban visszatér a reinholdi elementáris filozófiának ahhoz a
gondolatához, hogy az elméleti és a gyakorlati filozófiának közös bázisra kell épülnie.

7.4. Schleiermacher a vallásról
Schleiermacher 31 éves volt, amikor 1799-ben publikálta A vallásról. Beszédek a vallást megvető
művelt közönséghez című könyvét. Ez a mű sajátos prédikációkból áll, amelyek azonban most nem a
hívő közösséghez szólnak, hanem a vallással szemben ellenséges beállítottságú művelt emberekhez.
Ezek az emberek ugyanis megszokták, hogy a vallást vagy a metafizika vagy a moralitás alapján kell
értelmezni. Schleiermacher ezzel szemben a következőt állítja: „A vallás lényege nem a gondolkodás
és nem is a cselekvés, hanem a szemlélet és az érzés” (Schleiermacher 2000: 31). A vallás így kikerül
mind az elméleti, mind a gyakorlati filozófia hatóköréből, mégpedig azért, mert egy teljesen más
individuumképet feltételez. A filozófia minden esetben a véges individuumból indul ki, a vallás
viszont „a végtelent keresi az emberben” (uo.). Ezért csak a vallás képes arra, hogy megragadja az
embernek a kozmoszhoz való viszonyát. „Az univerzum szemlélete […] egész mondandómnak a
sarkpontja, ez a vallás legáltalánosabb és legmagasabb formulája, ebből kiindulva találtok meg
mindent a vallásban” (34). A vallás – Schleiermacher szerint – a rész és az egész viszonyának
leguniverzálisabb megragadása, és ezért alapvetőbbnek tekinthető mind az elméleti, mind a
gyakorlati filozófiánál. Ebből a meggondolásból kiindulva már választ lehet adni arra a kérdésre is,
hogy miért fulladt kudarcba minden eddigi filozófiai rendszerépítés. Azért, mert nem sikerült feltárni
a spekuláció és a cselekvés bázisát. Arra azonban nem lehet általánosan válaszolni, hogy
Schleiermacher kívánatosnak tart-e egy mindent átfogó rendszert, hiszen néha rendszermániáról
beszél (38). Ennek a vallásképnek két rendkívül meglepő eleme van. Egyrészt olyan vallásról van szó,
amely nem közvetlenül Istenhez kapcsolódik. Isten nem előzetesen adott, amire aztán a vallás
irányul, hanem Isten a valláson belül alakulhat ki. Másrészt a vallásnak a tradícióhoz való rendkívül
erős kötődése is meglazul. „Nem az a vallásos, aki valamely szent iratban hisz, hanem akinek nincs
szüksége ilyenre, s akár maga is létrehozhatna egyet” (67). Schleiermacher azt akarja bizonyítani,
hogy éppen a vallást megvetők előtt áll nyitva az igazi vallás; a tömeg ugyanis nem lesz képes
megbarátkozni a vallás ilyen meglepő értelmezésével. Innen kiindulva Schleiermachernek még hosszú
utat kellett bejárnia, mire eljutott a szent szövegek hermeneutikai értelmezéséhez. Vagy azt is
mondhatnánk, hogy a korai műtől csak egy ugrással lehetett eljutni a hermeneutikai koncepcióhoz. A
hermeneutika a „megértés művészete” (Schleiermacher 1977: 75), amelynek még csak részei vagy
szakdiszciplínái alakultak ki, de még nem létezik a maga általánosságában. Schleiermacher célja egy
általános hermeneutika kidolgozása, amely aztán az Újszövetségre is alkalmazható. Most persze már
nincs szó a vallásról, de eleve feltételezzük, hogy e szövegek értelmezése nagy jelentőségű. Ennek
hátterében azonban alapvetően át kellett rendeződnie a vallás értelmezésének is.

7.5. A Schlegel fivérek: a metafilozófiától a művészetkritikáig
A Schlegel fivérek (August Wilhelm és Friedrich Schlegel) legjellegzetesebb írása az Athenäum
töredékek. A töredékek 1798-ban, az Athenäum című folyóirat második számában jelentek meg. A
szerzők között, a Schlegel fivérek mellett, ott találjuk Novalist és Schleiermachert – akiknek töredékeit
azonban most nem fogjuk vizsgálni. A legtöbb töredék Friedrich Schlegeltől származik, utána August
Wilhelm Schlegel következik. Ha a meglehetősen heterogén töredékek struktúrájáról szeretnénk
mondani valamit, akkor célszerű egy pillantást vetnünk e folyóirat előzményére. 1797 nyarán
Friedrich Schlegel összeveszett a Lyzeum der schönen Künste című folyóirat másik szerkesztőjével,
Reichardttal, és ekkor született meg egy önálló folyóirat megalapításának szándéka. Ebben a
folyóiratban jelentek meg azok a töredékek, amelyek később Kritikai töredékek címmel váltak
ismertté. Mindenesetre a Lyzeum der schönen Künste című folyóiratban a töredékeket általában
csoportosították: a filozófiáról és a művészetről (vagy inkább konkrét műalkotásokról) szóló
töredékekre. Az Athenäum töredékekben nemcsak hogy együtt jelentették meg őket, hanem ez az
összekapcsolás még bizonyos konceptuális jelentőségre is szert tett.

     Az alábbiakban tárgyalásra kerülő két töredékcsoport közül az első inkább Friedrich, a második
inkább August Wilhelm munkája; de nem fogom hangsúlyozni a szerzőséget, mert alapvetően közös
munkáról van szó. Így el tudom kerülni azt is, hogy a szintézisalkotás szerzőségére vonatkozó
meglehetősen bonyolult kérdést fel kelljen tennem. Kétségtelen, hogy ezek nagy részének
megfogalmazása is Friedrichtől származik, mivel azonban a motívációk az August Wilhelmtől
származó részekből erednek, ezért valószínűleg sokkal nagyobb mértékben működött közre a
megírásukban, mint ahogy az a megfogalmazásokból kiderül.

      1. A töredékek egyik csoportja a filozófiáról szól; ezek azonban a filozófia speciális értelmezését
tartják szem előtt. A felütés a következő: „Semmiféle tárgyról nem filozofálnak ritkábban, mint a
filozófiáról” (A. W. Schlegel–Fr. Schlegel 1980: 261). E töredék alapján azt hihetnénk, hogy most
éppen erre fog sor kerülni: a filozófiáról szóló filozófiáról fogunk megtudni ezt-azt. Ugyanakkor a
Schlegel testvérek meg vannak győződve arról, hogy ennek már van egy bizonyos tradíciója. „Fichte
tudománytana: filozófia a kanti filozófia anyagáról” (318). Vagyis a Kant utáni filozófiában (a kanti
filozófia újrakifejtésének programjában) már felmerült egy ilyen metafilozófia programja. „A
tudománytan új előadása mindig egyszerre filozófiai és a filozófia filozófiája” (uo.). A filozófia
önmagára irányuló reflexiójának megnevezésére a Schlegel testvérek két kifejezést is használnak: az
egyik a hatványozás, a másik a kritika. a) „Fichte a forma terén is nyugodtan mondható hatványozott
Kantnak” (uo., most nem foglalkozunk tartalom és forma megkülönböztetésével), b) „Mivel a filozófia
mostanság kritizál mindent, ami csak elébe kerül, a filozófia kritikája nem lenne egyéb, mint jogos
megtorlás” (270–271). Nem lehet teljes egyértelműséggel alátámasztani, mégis a második töredék
alapján valószínűsíthetjük, hogy a metafilozófiai program bevezetésének döntő motivációja
az unalom elkerülése. Az unalom a Schlegel testvérek szerint mindig ott jelenik meg, ahol valamiféle
közvélekedés uralkodik, ahol az embereknek túl sok magától értetődőséget kell elfogadniuk: „Az
unalom nemcsak hatását, keletkezését tekintve is a fojtó levegőhöz hasonlatos. Ez is, az is ott támad,
ahol sok ember tartózkodik összezárva” (261). Az unalom ellentéte viszont mindig a kritika vagy a
hatványozás, vagyis a reflexió erőfeszítése. Nem nehéz észrevenni, hogy ez egy példátlan bírálati
szempont: tulajdonképpen az ellen irányul, hogy bármelyik filozófia általánosan érvényes legyen –
Reinhold kategóriáját alkalmazva. A Schlegel testvérek szemében a filozófia elsősorban
tevékenységet jelent, és a tartalma másodlagos. „Filozófussá csak válni lehet, filozófusnak lenni nem
lehet. Mihelyt azt hisszük, filozófusok vagyunk, megszűnünk filozófusnak lenni” (270). A filozófia nem
teljesíthető be, története sohasem zárható le. A Schlegel testvérek tulajdonképpen teljesen
eltekintenek a Kant utáni filozófia tartalmi kérdéseitől, szerintük sokkal fontosabb a filozófiai viták
megélénkülése. Talán csak egyetlen olyan töredék van, amely közvetlenül a Kant utáni filozófia
bírálatának tekinthető: „Egyet-mást a filozófia egyelőre kénytelen örökre feltételezni, s ezt azért
teheti, mert kénytelen” (277). Az, hogy a filozófia kénytelen bizonyos feltevésekkel élni, azt jelenti,
hogy nem találhat egy olyan, önevidenciával rendelkező bázist vagy alaptételt, amelyből kiindulva a
filozófia egésze kifejthető lenne.

      2. A töredékek második vonulatában olyan feljegyzésekkel találkozhatunk, amelyek konkrét
alkotásokra vonatkoznak. Az előforduló szerzők: Goethe, Voltaire, Shakespeare, Diderot, Bürger, Carl
Philipp Moritz és talán még néhányan. Van egy olyan töredék, amelyben a szerzők kijelölik a modern
kor legjelentősebb íróit: Dantét, Shakespeare-t és Goethét. „Ez a modern irodalom nagy
hármashangzata, a legbensőbb és a legszentebb kör az újabb költészet klasszikusainak kritikai
válogatásakor, minden szűkebb s tágabb szférában” (312). A művészetkritika azonban mind a mai
napig nem tudta kellő alapossággal és körültekintéssel megragadni ezen szerzők legjelentősebb
műveit. Több töredékből is egyértelművé válik, hogy a Schlegel testvérek alapvetően elégedetlenek a
korabeli művészetkritikával. „Kritikusnak szokták nevezni magukat. Írnak pedig hidegen, sekélyesen,
előkelősködve és mértéktelenül hígan” (300–301). Egy másik töredék ezt a gondolatot csípős
iróniával fogalmazza meg: „Jegyzetek egy vershez: akárha anatómiai felolvasást tartanánk egy
sülthöz” (268). Talán úgy összegezhetnénk ezeket a gondolatokat, hogy a korabeli kritika sekélyes
stílusban jegyzeteket készít különböző alkotásokhoz.

     3. Az Athenäum töredékek legfontosabb gondolata e két vonulat egyesítése: a reflexív filozófia
mintáját a művészetkritikára is alkalmazni kell. Vagyis a művészetkritika válságán úgy lehetne átlépni,
hogy filozófiaivá tesszük. Ezt a programot nevezték a Schlegel fivérek progresszív egyetemes
poézisnek. A progresszív egyetemes poézis nemcsak a művészet értelmezésére, hanem a művészi
alkotásra is vonatkozik. „A költészet definíciója csak azt határozhatja meg, milyennek kellene lennie a
költészetnek, s nem azt, hogy milyen volt s milyen a valóságban; máskülönben a legrövidebb alakja
így hangzana: költészet az, amit valahol, valamikor történetesen így neveztek” (280). A Schlegel
testvérek úgy gondolják, hogy az esztétikának a művészi praxis számára kell hogy legyen előíró ereje,
mert egyébként lesüllyed a tökéletes kontingenciába. De ezt az aspektust most megpróbálom
figyelmen kívül hagyni.

      A poézis szót az antik hagyományra visszanyúlva poétikának is fordíthatjuk. Ebben az esetben a
„poézis poézisének” terminusát a következőképpen értelmezhetjük: az első poézis jelentheti a
költészetet mint a művészet általános képviselőjét, a második poézis pedig jelentheti a művészetről
szóló tanítást. Ily módon pedig ahhoz az eredményhez jutunk, hogy a művészet értelmezésében is
egyfajta reflexív struktúrának kell működnie. Ezen keresztül a művészet értelmezése filozófiai
tartalommal töltődik fel. A Schlegel fivérek azonban nem érik be azzal, hogy azt mondják, így a
műalkotások sokkal sikeresebben írhatók le és elemezhetők. Hanem azt is állítják, hogy ez az eljárás
„a költészetet elevenné és társassá, az életet és a társadalmat költőivé” teszi (280–281). Vagyis a
poézis poézise mind a költészetben, mind az értelmezői munkában felfedezi a gyakorlati dimenziót,
mégpedig azzal, hogy kimutatja és egyidejűleg meg is élénkíti a mindkettőben rejlő közösségi
szellemet. Mind a filozofálás, mind a költés mindig is közösen végzett munka volt, de most
kifejezetten is azzá kell válnia. „Talán a tudományok és a művészetek egészen új korszakát nyitná
meg, ha az együtt-filozofálás és az együttköltés oly általánossá és bensőségessé válna, hogy nem
számítana többé ritkaságnak, ha több, egymást kölcsönösen kiegészítő természetű író közös műveket
hozna létre” (284–285). A szóban forgó töredékek, de maga az Athenäum című folyóirat is ennek
lehetőségét szerette volna megvalósítani és előrevetíteni.

7.6.1. A fiatal Schelling pályája
1795. február 4-én Schelling a következőket írja Hegelnek: „Időközben spinozista lettem! Ne
csodálkozz. Hamarosan megtudod, hogyan. Spinoza számára a világ (az általában vett objektum a
szubjektummal szemben) minden, számomra az én. Számomra úgy tűnik, hogy a kritikai és a
dogmatikus filozófia különbsége abban áll, hogy az előbbi az abszolút (nem az objektum által
feltételezett) énből, az utóbbi pedig az abszolút objektumból vagy nem-énből indul ki. Az utóbbi
végső soron Spinoza, az előbbi Kant rendszeréhez vezet” (Frank–Kurz 1975: 126–127). E levél írásakor
Schelling éppen hogy átlépte a 20. életévét, még a tübingeni evangélikus szemináriumban tanul.
Hegel öt évvel idősebb nála, ő már befejezte tanulmányait, és most éppen Bernben házitanítóskodik.
Schellingnek már megjelent egy kisebb könyve, Über die Möglichkeit einer Form der Philosophie
überhaupt (A filozófia formájának lehetőségéről egyáltalában) címmel, és hamarosan lezárja a Az
énről mint a filozófia princípiumáról (Vom Ich als Prinzip der Philosophie) című művét, amely
legjelentősebb fiatalkori műve lesz. A levélrészlet jól tükrözi a filozófiai erőviszonyokat, Schelling
szinte iskolás leegyszerűsítéssel magyaráz. E magyarázatnak persze voltak bizonyos forrásai: 1795.
január 6-án Schelling ezt írja Hegelnek: „Épp most kaptam meg magától Fichtétől a fejtegetések
elejét, a Grundlage der gesamten Wissenschaftslehrét” (Hegel 1989: 124). A mű eleje az első három
paragrafust jelenti, és mint láttuk, Fichte éppen a harmadik paragrafus végén írja le a dogmatizmus és
a kriticizmus sarkított megkülönböztetését. Schelling nem árulja el, de szinte szó szerint idézi Fichtét.
Egy korábbi levelében Schelling arról ír, hogy ő is a kanti filozófia újra-kifejtésére törekszik. „Jelenleg
teljességgel a filozófiában élek; teljesen bele vagyok merülve. A filozófia még nincs befejezve. Kant
megadta az eredményeket; a premisszák még hiányoznak. S az eredményeket ki képes premisszák
nélkül megérteni? – Egy Kant talán, de mihez kezdjen a sokaság?” (Uo.) Most már az a kérdés, hogy
hogyan kell értenünk azt, amit Schelling magáról mond, hogy tudniillik spinozista lett. Mind a fenti
levélrészlet, mind a korabeli levelezés kontextusa egyértelműen azt sugallja, hogy Schellingnek
inkább azt kellett volna írnia, hogy fichteánus lett. „Már az is elég nagy öröm, hogy én lehetek az
elsők egyike, akik az új hőst, Fichtét az igazság országában üdvözlik! – Legyen áldott a nagy ember! Ő
majd bevégzi a munkát!” (124. sk.). De miért írta akkor Schelling mégis azt, hogy spinozista
lett? Egyrészt Hegelnek ebben az időben még fogalma nem volt Fichtéről és a tudománytan
koncepciójáról. Ezért Schelling azt mondja, hogy a filozófiája olyan, mint a spinozai, de nem a világból
vagy az objektumból, hanem az énből indul ki. A „spinozista lettem” így a filozófia formai
meghatározottságára vonatkozik. Másrészt Schelling abban biztos lehetett, hogy Hegelnek van némi
fogalma a spinozai rendszerről, méghozzá Jacobi Spinoza-könyvecskéjén keresztül. Ez a könyv ugyanis
a tübingeni szemináriumban a diákok kedvenc olvasmánya volt. Az 1827-es müncheni
filozófiatörténeti előadásokon Schelling így jellemezte a spinozai filozófia alapgondolatát: „Spinoza
szubsztanciája egy szubjektum-objektum, amelyből azonban teljesen hiányzik a szubjektum”
(Schelling 1984: 61). Láttuk, hogy már Fichténél is az én a szubjektum és az objektum azonossága; és
már Fichte is megfogalmazza azt a gondolatot, hogy ez az azonosság lehet pusztán szubjektív.
Schelling szerint Spinozánál ennek pontosan az ellenkezőjét látjuk: a szubjektum és az objektum
azonossága objektívként jelenik meg. Most már csak arra a kérdésre kellene válaszolnunk, hogy
hogyan tudta átemelni Schelling Spinoza szubsztanciafogalmát. A szubsztancia fogalmának
Spinozánál van legalább két olyan vonása, amely Schelling számára hasznos lehetett. „Szubsztancián
azt értem, ami […] magában fogható fel, azaz, aminek fogalma nem szorul rá más dolog fogalmára,
hogy abból alakítsuk ki” (Spinoza 1997, 25). Ebben az értelemben mind az ént, mind a világot
szubsztanciának tekinthetjük. „A szubsztancia természetéhez hozzátartozik a létezés” (Spinoza 1997,
31). Ez a világ esetében még magától értetődő lehet, az én esetében azonban már nagyon speciális
tartalma van. Az ént nem tudjuk elgondolni anélkül, hogy egyúttal ne tulajdonítanánk neki létezést.
Csakhogy Fichte eredetileg alaptételről beszélt, és nagyon fontos volt számára, hogy ez egy
kijelentésben fogalmazódjon meg. Most viszont az elsődleges létezőről van szó. Schelling tudatosítja
ezt az elmozdulást, és ennek következtében az alaptétel helyett bevezeti a princípium fogalmát. Így
jutunk el ahhoz a programhoz, amelynek kiindulópontja: az én a filozófia princípiuma.

      Az énről mint a filozófia princípiumáról című művet a recepció sokáig Fichte tudománytanának
árnyékába állította. Ha egyáltalán végigolvasta, maga Fichte is az őt üdvözlő, korábban idézett
nyilatkozat szellemében olvasta a könyvet. Erről egy Reinholdnak címzett levélben így számol be:
„Schelling írása, annak alapján, amit eddig el tudtam olvasni belőle, teljesen az én könyvem
kommentárja. Találóan ragadta meg a dolgot, és többen, akik engem nem értettek, az ő írását
érthetőnek találták” (Fichte 1986: 165). Valószínűnek tűnik, hogy Schelling maga is egész életén
keresztül így gondolkodott erről a műről. Az 1827-es müncheni előadásokban a következőket
mondja: „Én tehát abban az időben csak Fichte rendszerét szerettem volna megmagyarázni, habár
sohasem voltam Fichte tanítványa, ezt csak a történeti hűség kedvéért mondom. […] Fichte
számomra is az előd és a tanár volt, mint mindenki számára, mivel ő mondta ki elsőnek a szabadságra
épülő filozófia szavát” (Schelling 1984: 114). Hasonló értékeléssel találkozhatunk Hegel
filozófiatörténeti előadásaiban is: „[Schelling] még egészen fichtei, csakhogy itt már szélesebb körű
általános nézettel; az ént mint eredeti azonosságot tekinti” (Hegel 1977: 457). A recepció erővonalait
hosszú időre meghatározó Kuno Fischer így jellemezte ezt a művet: „Ez a könyv, tekintettel a
tudománytanra, nemcsak annak »legjobb kommentárja«, hanem annak legjobb megalapozása is, és
ebben az értelemben »Az első bevezetés a tudománytanba« előfutárának tekinthető, amelyet Fichte
csak három évvel később írt meg” (Fischer 1877: 388. sk.). A figyelmes olvasó azonban jól látja, hogy
Schelling könyve lényeges pontokon eltér a tudománytan koncepciójától. Az előszóban Schelling újra
a Spinozához való viszonyról ír: a spinozizmus a korabeli német szellemi életben rendkívül veszélyes
megbélyegzés volt, hiszen ateizmust jelentett, és Jacobi műve nyomán túlhaladott álláspontnak is
számított. Schelling mindenesetre figyelmezteti olvasóit, hogy szerinte a spinozai rendszert még
egyáltalán nem döntötték meg. Schelling most arra tesz kísérletet, hogy a spinozai koncepciót a saját
elveit követve meghaladja (Schelling 2003: 25). Természetesen nem mondja el részletesen, miben
állhatna ez a meghaladás, a dolgozat egészéből ez mégis kiderül: a filozófia rendszere csak az énből
mint princípiumból kiindulva fejthető ki. Ha ez a kifejtés valóban a kanti filozófia irányába mutat,
akkor felmerül a kérdés, hogy egyáltalán szükség van-e erre a kifejtésre. „Kant ama követőivel
szemben, akik azt feltételezik, hogy már ő maga kidolgozta a teljes tudás alapelveit, azt szeretném
mondani, hogy megértették ugyan a mester betűit, de nem értették meg annak szellemét, ha nem
jutottak el ahhoz a belátáshoz, hogy A tiszta ész kritikájának menete nem lehet azonos a filozófia
mint tudomány menetével” (27). Ez a mondat a közvetlen Kant-recepció alapvető premisszáját
fogalmazza meg, de lemond annak részletes alátámasztásáról. „Az egész vizsgálat princípiumokra
irányul, és ezért csak a princípiumok alapján ítélhető meg. Arra tettem kísérletet, hogy a kritikai
filozófia eredményeit minden tudás végső princípiumára visszavezetve mutassam be” (26). Hogyan
érthetjük tehát Schelling önjellemzését: spinozistává lettem? Biztosan nem azt jelenti, hogy Schelling
hátat fordított a kritikai filozófiának, és dogmatikus lett. Inkább csak annyit jelent, hogy a kanti
filozófiát a spinozai módszerrel próbálja kifejteni. Ha megnézzük Spinoza etikájának felépítését, akkor
abban definíciókkal, axiómákkal, tételekkel, bizonyításokkal és levezetett tételekkel találkozunk,
Schelling értekezésében azonban nem találkozunk ezzel a szerkezettel: ő csak azt szeretné
megmutatni, hogy az én betöltheti azt a szerepet, amelyet Spinoza a szubsztanciának tulajdonított.
„Aki valamit tudni akar, egyidejűleg azt is szeretné, ha a tudásának realitása lenne. A realitás nélküli
tudás nem tudás” (34). Ez a kijelentés kétségtelenül Fichte nyomdokain halad, aki a tudomány formai
mozzanata mellett annak tartalmi vagy materiális aspektusát is kijelölte; Fichténél a realitást végső
soron az alaptétel garantálja, vagyis a realitás magába a tudásba van bezárva. 1796-ban Schelling egy
kritikára reagálva az Allgemeine Litteratur-Zeitungban következőképpen fogalmazta meg e mű célját:
„A szerző célja nem más volt, mint a következő: A filozófiát megpróbálta kiszabadítani abból a
bénultságából, amelybe az első alaptételről szóló szerencsétlen vizsgálatokkal elkerülhetetlenül bele
kellett esnie […]” (Schelling 2003: 97). Az esetek többségében Schellingnél is ezzel az értelmezéssel
találkozunk: „Ha egyáltalán létezik a tudás, akkor olyan tudásnak is lennie kell, amelyhez nem
valamely másik tudáson keresztül juthatunk el, és amelyen keresztül minden más tudás tudássá válik.
[…] Ha egyáltalán valamit tudunk, akkor legalább egy olyasmiről is kell hogy legyen tudásunk,
amelyhez nem egy másik tudáson keresztül jutottunk el, és amely tartalmazza a teljes tudásunk reális
alapját.” A teljes tudásunknak ezt a reális alapját nevezzük princípiumnak. A feltételesség és a
feltétlenség fichtei kategóriáit felhasználva Schelling azt a tudást, amelyhez más tudások láncolatán
keresztül jutunk el, feltételes tudásnak nevezi; ez a tudás mindig a dolgokra vonatkozik.
„Feltételezésnek hívjuk azt a cselekvést, ami által valami dologgá válik, feltételezett az, ami dologgá
tétetett. Ebből mindjárt azt is láthatjuk, hogy önmaga által semmi sem tételezhető dologként – vagyis
a feltétlen dolog önellentmondást tartalmaz” (37). Ugyanakkor ezen a ponton fel kell figyelnünk egy
rejtett kettősségre: Schelling sokszor beszél a dolgokról és az énről mint általában vett létezőkről.
Felmerülhet a kérdés, hogy a „teljes tudásunk reális alapja” az ismereteinkben vagy az ismereteinken
kívül található-e. Abban a pillanatban, amikor Schelling átveszi a feltétlenségre és a feltételezettségre
vonatkozó koncepciót, úgy tűnhet, hogy inkább az utóbbi lehetőségre hajlik. Tegyük fel még egyszer
azt a kérdést, hogy mi töltheti be a princípium szerepét. A kérdésre részben már válaszoltunk: a
dolgok semmilyen körülmények között sem lehetnek feltétlenek, és ezért princípiumok sem. De
nemcsak a dolgok nem lehetnek princípiumok, hanem azok a létezők sem, amelyek dolgokká tehetők
– így a szubjektumokat is kizártuk. Találnunk kell tehát valamit, amit per definitionem nem lehet
dologgá tenni, és ez csak az abszolút én lehet. Ebből arra következtethetnénk, hogy az abszolút én
mint létező minden tudás princípiuma lehet. „Az énemben benne van egy olyan lét, amely megelőz
minden gondolkodást és képzetalkotást” (38). Ez a meggondolás azonban nem tud uralomra jutni;
Schelling újra és újra visszatér ahhoz a gondolathoz, hogy a lét az én elgondolhatóságán belül
helyezkedik el. „Annyiban van, amennyiben elgondoltatik, és azért gondoltatik el, mert van. Vagyis
csak annyiban van, és csak annyiban gondoltatik el, amennyiben önmagát gondolja el.” Schelling ezt a
kettősséget megpróbálja egyetlen koncepcióban integrálni. Ennek érdekében bevezeti az elgondolás
kétféle perspektíváját: az elgondolás történhet kívülről és belülről. Az ide vonatkozó hiányos
fejtegetéseket valószínűleg úgy rekonstruálhatjuk, hogy a dolgokat csak kívülről, az empirikus ént
kívülről és belülről is, az abszolút ént viszont csak belülről tudjuk elgondolni. Az elgondolás viszont
szorosan összefügg a realitás létmódjával. A dolgokat kívülről gondoljuk el, a létmódjukat pedig az
jellemzi, hogy függetlenek tőlünk. Az empirikus ént kívülről és belülről is elgondolhatjuk, az ő
létmódját az jellemzi, hogy nem feltétlenül dolog, de bizonyos körülmények között dologgá, vagyis
tőlünk független létezővé tehető. Az abszolút ént belülről gondoljuk el, nem létezhet tőlünk
függetlenül, ezért a létét mi adjuk neki azzal, hogy elgondoljuk. (Ezt úgy is megfogalmazhatjuk, hogy
csak a radikális értelemben vett belső elgondolás képes létet teremteni.) A két perspektíva
integrálása így az elgondolás modelljét tette átfogóvá. De még ebben a gondolati keretben is van hely
egy Reinholdkritika számára. A kritika kiindulópontja egy elhibázottnak tekintett megállapítás:
„Mindaz, ami gondolkodik, van, ezáltal ugyanis a gondolkodó objektumként lenne meghatározva; de
csak annyit mondhatunk, én gondolkodom – én vagyok” (39). Elhibázott az a megközelítés, amely azt,
amit nem lehet objektummá tenni (az abszolút ént), mégis potenciális objektummá (empirikus énné)
teszi. Schelling szerint Reinhold éppen ezt a hibát követte el. Ez a kritika a spinozai Etika második
könyvének 10. tételére támaszkodik, vagy inkább arra reagál: „Az ember lényegéhez nem tartozik a
szubsztancia léte, vagyis a szubsztancia nem alkotja az ember formáját” (Spinoza 1997: 98).
Mégpedig azért nem, mert az ember nem létezik szükségszerűen. Schelling szerint ez a kijelentés csak
az empirikus énre vonatkozik, az abszolút én léte szükségszerű. A Hegelhez írott levélben Schelling
arról beszélt, hogy Spinoza a világból (a szubjektummal szembeállított általában vett objektumból)
indult ki. De ugyanakkor úgy is fogalmazhatunk, hogy Schelling Isten mint szubsztancia helyébe az
abszolút ént állítja. Ez az átmenet a következő párhuzamból is jól látható: az Etika első könyvének 15.
tételében Spinoza azt írja, hogy „minden, ami van, Istenben van, s Isten nélkül semmi sem lehet és
nem is fogható föl” (Spinoza 1997: 42). Schelling erre a következőképpen válaszol: „Az [abszolút] én
magában foglalja az egész létet és realitást” (Schelling 2003: 54). Schellingnél a tudás egész rendszere
az abszolút énre épül, az abszolút én kijelöli vagy előrevetíti mindazt, amit el lehet gondolni, és amit a
világról meg lehet tudni. Az abszolút énnel, annak tételezése révén, szembeállítjuk a nem-ént. Ez
teremti meg a filozófia lehetőségének alapját; a filozófia feladata ugyanis abban áll, hogy az én és a
nem-én szintézisein keresztül haladjon előre. A szintézisek végső pontja az én és a nem-én abszolút
azonossága, amit Schelling Istennek nevez. Vajon Isten nem jelenik-e meg egy újabb
szubsztanciaként? Spinoza még ezt írta: „Istenen kívül nem lehet és nem is gondolható el
semminemű szubsztancia” (Spinoza 1997, 41).

Ezen a helyen egy rövid kitekintést kell tennünk Hölderlin egy olyan töredékére, amelynek keletkezési
dátuma az élettörténeti és a betűstatisztikai vizsgálatok alapján 1795 áprilisára tehető. A töredék
1930-ban egy árverésen bukkant fel, és 1961-ben Friedrich Beißner publikálta a nagy stuttgarti
Hölderlin-kiadásban. Az alábbiakban csak e töredéknek a fenti Schelling-íráshoz való viszonyát
szeretném röviden bemutatni. „[Az Ítélet és lét] egy időben született Schelling Az énről mint a
filozófia princípiumáról című dolgozatával. Ezt Schelling 1795 márciusában adta át a kiadónak, amely
a húsvéti vásár alkalmából dobta piacra” (Henrich 1991: 56). Hölderlin számára is meghatározó
impulzust jelentettek a Spinoza-tanulmányok: „Spinoza a felelős azért a gondolatért, hogy az összes
ellentét alapját egyetlen, általában vett létben kell keresni, amelynek számára sem teremtés, sem
emanáció nem létezik” (58). A legújabb kutatások alapján felmerül a gondolat, hogy Hölderlin nagy
valószínűséggel már ismerte Schelling könyvét, amikor papírra vetette az Ítélet és lét című töredékét.
A betűstatisztikai vizsgálatok eredményeit újraértékelve a kutatók úgy találták, hogy Hölderlin
töredéke nagy valószínűséggel közvetlenül a Jénából való távozás előtt, vagyis május második felében
született meg. Schelling írásáról viszont azt mondhatjuk, hogy igaz, hogy csak egy június 2-i levélben
olvashatunk arról, hogy elküldte Hegelnek és Fichtének, de a Hölderlinhez fűződő közeli kapcsolata
alapján valószínűsíthető, hogy Hölderlin nyomdai tiszteletpéldányt kapott. Még az is lehet, hogy
az Ítélet és lét e mű áttanulmányozásának hatására jött létre. A töredék maga két definícióból áll.
„A lét kifejezi a szubjektum és az objektum kapcsolatát. A létben a szubjektum és az objektum
nemcsak részlegesen egyesül, hanem úgy, hogy semmilyen szétválasztás nem képzelhető el, amely
meg ne sértené annak lényegét, amit szét akarunk választani. Ebben és csak ebben az esetben
beszélhetünk létről általában; a lét az intellektuális szemléletben jelenik meg” (Hölderlin 1993a: 964).
Hölderlin a lét fogalmával az ítéletet, az intellektuális szemlélettel a megismerést állítja szembe.
„Az ítélet, a legszigorúbb és a legmagasabb értelemben nem más, mint az intellektuális szemléletben
szerves egységet alkotó szubjektum és objektum eredeti szétválasztása. Ez a szétválasztás teszi
lehetővé egyáltalán, hogy a szubjektum és az objektum létezhessenek, ezért eredendő
szétválasztásnak (Ur-Teilung) nevezzük” (Uo.). A gondolkodás, a megismerés és a filozófiai elemzés
csak a léten túl kezdődhet, mivel a létben a szubjektum és az objektum szigorú értelemben vett
azonosságot alkot. Ugyanakkor a lét mindennek a bázisa és fundamentuma. Az ítélet vagy az
ítéletalkotás, az átfogó értelemben vett gondolkodásként tekintve már feltételezi a szubjektum és az
objektum szétválasztását, ami végső soron azok meghatározását jelenti. Ez a két definíció több
ponton is egyértelművé teszi, mintegy „letisztázza” Schelling koncepcióját: 1. Megszünteti az abszolút
én és a lét fogalmának feszültségét, és a létet valóban az énen kívülre helyezi. Ezzel eldől az a kérdés,
hogy a lét (vagy az abszolút én) megismerhető-e, tematizálható-e filozófiai eszközökkel, vagy sem. Az
mindenesetre bizonyos, hogy a princípium (vagy a szubsztancia) nem ismerhető meg, így azt sem
lehet mondani, hogy mindent magában foglal. 2. A schellingi szintézis azonos azzal, amit Hölderlin
ítéletalkotásnak nevez. Mindkét esetben a filozófia tulajdonképpeni feladatáról és közegéről van szó.
A különbség csak annyi, hogy ennek Schellingnél van egy előremutató pályája, amely végül az én és a
nem-én teljes azonosságáig ível; Hölderlinnél ebben a töredékben nem találkozhatunk ilyen fejlődő
mozgással. 3. Isten már nem jelenik meg Hölderlin programjának horizontján; Schellingnél Isten a
filozófiai megismerés végső eredménye vagy azonosságpontja. Azt nem tudtuk biztosan eldönteni,
hogy nevezhető-e szubsztanciának, de hogy princípiumnak nem tekinthető, az biztosra vehető. Egy
néhány hónappal később elkészült írásában azonban már Hölderlin is beszél egy ilyen előrehaladó
mozgásról. „Törekvésünk tudatos vagy öntudatlan célja: a személyes én és a világ örök
ellentmondásának föloldása, a békesség ész fölött álló békéjének visszahódítása, a természettel való
egyesülésünk, egy végtelen egységben” (Hölderlin 1993b: 967). Ezt a végtelen egységet Hölderlin
másutt „szent egységnek”, „létnek” vagy „szépségnek” is nevezi. (Ezzel természetesen újra felmerül a
mozgás kiindulópontjának és végpontjának egymáshoz való viszonyára vonatkozó kérdés: Schelling
határozottan elválasztja, Hölderlin viszont inkább közelíti őket egymáshoz.) Ezek alapján úgy tűnik,
hogy, a legújabb kutatás eredményét elfogadva, Hölderlin töredékét a Schelling által felvázolt
koncepció kritikai letisztázásának tekinthetjük. Csakhogy ismerjük Hölderlin egyik levelét, amelyet
1795. január 26-án Hegelnek írt, és amely biztosan korábbi, mint a schellingi koncepcióval való
megismerkedés. Ebben a levélben mindenekelőtt a fichtei koncepció értékeléséről van szó.
„Kezdetben azzal gyanúsítottam Fichtét, hogy a dogmatizmus foglya; és ha hangot adhatok a
gyanúmnak, valóban a válaszúton állt, vagy talán még most is ott áll – arra törekedett, hogy a tudat
faktumát az elméleten belül átlépje; erre nagyon sok kijelentése utal, de ez éppen olyan biztosan és
még feltűnőbben transzcendens, mintha az eddigi metafizikusok arra törekedtek volna, hogy
átlépjenek a világ létezésén” (Hölderlin 1998: II, 568). Mindenekelőtt feltűnik, hogy
a dogmatizmus szó itt az eredeti kanti értelemben szerepel, ami lényegesen eltér attól, ahogy
Schelling ezt a kifejezést (Fichtére támaszkodva) a körülbelül tíz nappal később, a szintén Hegelnek
címzett levélben használni fogja. Vagyis Hölderlinnél a kifejezés nem a spinozai koncepció
megjelölésére szolgál. Felmerül a kérdés: Hölderlin nem ismerte vagy nem fogadta el a dogmatizmus
és a kriticizmus fichtei szembeállítását? A tudat faktumán való átlépés Fichténél azokon a helyeken
bukkan fel, ahol a létről vagy az alaptétel materiális aspektusáról beszél. Ez a probléma Schellingnél
némileg súlyosbodik, mivel sokszor úgy tűnik, hogy az abszolút én valóban túl van az
elgondolhatóságon és a filozófiai leírhatóságon. A dogmatizmus gyanúja így Schellinggel szemben
még erőteljesebb kellett volna hogy legyen; de aztán a dogmatizmus igazi álláspontját a saját
töredéke fogalmazza meg. Ugyanakkor Hölderlin is ad bizonyos útmutatásokat ahhoz, hogy a fichtei
koncepciót a spinozai filozófia fogalmi eszközeivel kellene átfogalmazni. „Az ő abszolút énje (=
Spinoza szubsztanciájával) tartalmaz minden realitást; ez minden és rajta kívül semmi sincs; ennek az
abszolút énnek a számára nem létezik az objektum, mert egyébként nem lehetne benne minden
realitás; egy tudatot objektum nélkül azonban nem lehet elgondolni, és ha én magam vagyok ez az
objektum, akkor mint ilyen szükségképpen korlátozott vagyok […] tehát nem vagyok abszolút, [és
végső soron] az abszolút én (számomra) semmi” (568–569). Schelling nagy valószínűséggel
valamiképpen tudomást szerzett ezekről a gondolatokról, és Az énről… című könyvében megpróbált
válaszolni ez ellenvetésekre. Hölderlin azonban tudatában volt annak, hogy nem lehet rájuk
megoldást találni, és ezért – saját fogalmai szerint – a dogmatizmust választotta.

      A Filozófiai levelek a dogmatizmusról és a kriticizmusról nem tartozik a fiatal Schelling
legismertebb írásai közé. Hegel nem is sorolja fel őket Schelling legjelentősebb műveinek
áttekintésekor, pedig 1795. július 21-én Schelling a következő sorokkal hívta fel Hegel figyelmét
ezekre a levelekre: „Megjelent Niethammer filozófiai folyóirata: részben kitűnő értekezéseket
tartalmaz – kért tőlem is írásokat: az 5. számban […] »filozófiai leveleket« fogsz találni, amelyek
tőlem származnak” (Hegel 1988: 127; ekkor csak az első négy levél jelent meg, a következő hat levél
1796. január végén készül el, és ezek ez év áprilisában jelennek majd meg). Különösebb figyelmet
Kuno Fischer sem szentelt a műnek, amikor ezt írja: „[Schelling] erre az írásra gondolt, amikor
barátjának, Hegelnek ezt kiáltotta oda: »Spinozista lettem! […] Hamarosan megtudod, hogyan«”
(Fischer 1877: 394. sk.). Nem, inkább Az énről… című dolgozatra gondolt, és azt is megmutattuk, hogy
Schelling spinozizmusát formai értelemben kell vennünk. Az írás rendkívüli jelentősége három
szempont alapján foglalható össze: 1. Feleleveníti Eberhard levélsorozatának címét, de nem a
dogmatizmus apológiáját, hanem a kriticizmus és a dogmatizmus összevetését ígéri. 2. Schelling olyan
alapvető impulzust dolgoz ki, amelyet Fichte Grundlage der gesamten Wissenschaftslehre című
művéből merített, és amely már Az énről… című mű számára is meghatározó jelentőségű volt. 3.
Végül Schelling gondolhatott arra a különbségre is, amely a saját szóhasználata és a hölderlini
elképzelések között húzódtak. Mindenesetre a nyitómondat mintha ezekre a véleménykülönbségekre
utalna: „Több jelenség is arról győzte meg e levelek szerzőjét, hogy a határok, amelyeket A tiszta ész
kritikája a dogmatizmus és a kriticizmus közé húzott, e filozófia több barátja számára még nem elég
éles” (Schelling 1997: 541). A határ elmosódásával lehetővé válik, hogy a kriticizmus belátásaiból a
dogmatizmus építménye emelkedjék a magasba. „Most már minden lehetséges dogmát a gyakorlati
ész posztulátumának bélyegével látnak el, és ahol már nem elegendők az elméleti-történeti
bizonyítékok, ott a gyakorlati (tübingeni) ész kettévágja a csomót. Öröm látni ezeknek a filozófiai
hősöknek a diadalát” (Hegel 1989: 123). Ez a megfogalmazás a levelek egy egészen új kontextusára
irányítja a figyelmet: Schelling a saját iskolájával számol le. Annál meglepőbb, hogy a levelek két
csoportja között elméleti törésvonal húzódik. A levelek első része a kriticizmust részesíti előnyben a
dogmatizmussal szemben, és így próbálja meghiúsítani a kanti filozófiát integrálni próbáló tübingeni
ortodoxia sikerét. A levelek első és második része között (1795 decemberében) Schelling és Hölderlin
hosszú beszélgetéseket folytatott, és valószínűleg ezek hatására Schelling véleménye megváltozott: e
műtől kezdve a dogmatizmus és a kriticizmus szintézisére törekedett. Mintha azonban Schelling már
kezdetben is tisztában lett volna azzal, hogy a dogmatizmusnak is van egy bizonyos relevanciája,
méghozzá az esztétika területén. Ám esztétikáról Fichte majd csak az 1798/99-es előadásokban fog
beszélni: „A konzekvens dogmatizmus nem a harcra irányul, hanem az alávetésre, nem az erőszakos,
hanem az önkéntes elbukásra, saját magam csendes átadására az abszolút objektumnak: az ellenállás
és a küzdő ön-hatalom gondolatai egy jobb rendszerből kerültek a dogmatizmusba. De a szóban forgó
alávetésnek van egy tisztán esztétikai oldala” (Schelling 1997: 542). A mű felépítésében különös hely
illeti meg a negyedik levelet: a fordulópont csak ezután fog bekövetkezni, de ez a levél már előrevetíti
a második levélcsoport szintetizáló törekvéseit, és helyenként egybecseng Hölderlin filozófiai
programjával. 1. A kiindulópont az abszolút egység, vagyis egy abszolútum, amely bázisként szolgál
mindenféle rendszeralkotás számára. Ez mindenféle gondolkodás és filozófia előtt helyezkedik el,
különbözik attól, amit Schelling korábban princípiumnak nevezett, és jelentése a hölderlini léthez
közelít. Ez az abszolút egység kétségtelenül a szubjektum és az objektum azonosságára vonatkozik, s
mivel most már nem az énhez kötődik, egyszerűen abszolútumnak nevezhetjük. 2. A szubjektum és
az objektum szétválik egymástól, és a viszály állapota lép fel. Ahol viszály van, ott megjelenik a
szintézisteremtés; ezt nevezte Hölderlin ítéletnek vagy ítéletalkotásnak. Hölderlin úgy gondolta, hogy
itt van a helye az általában vett filozófiának vagy gondolkodásnak, Schelling azonban azt állítja, hogy
ez az általában vett kriticizmus helye. „A kriticizmus diadalmas evidenciával bizonyítja, hogy a
szubjektum, mihelyt belép az objektum szférájába […], kilép önmagából, és arra kényszerül, hogy
végrehajtson egy szintézist. Ha a dogmatizmus ezt egyszer elismerte, akkor azt is el kell ismernie,
hogy nem lehetséges abszolút objektív megismerés; azaz az objektumot csak a szubjektum föltételei
alapján lehet megismerni, azzal a föltétellel, hogy a szubjektum kilép a saját szférájából és végrehajtja
a szintézist” (553). A szintézisalkotás síkján tehát a dogmatizmus és a kriticizmus nem egymás
szimmetrikus párja, noha Schelling korábban még azt állította, hogy ebben a szférában mind a
szubjektum, mind az objektum lehet domináns. Az előbbi esetben kriticizmusról, az utóbbiban
dogmatizmusról beszélhetünk. De hogyan lehet felborítani ezt a kézenfekvőnek tűnő szimmetriát?
Csak úgy, hogy Schelling anélkül, hogy világosan kimondaná, az abszolút egységet mégis az abszolút
énhez köti. Csak ebben az esetben lehet azt mondani, hogy a szubjektum (vagy az én) kilép
önmagából. Az objektum nem képes ennek a lépésnek a megtételére, a kriticizmus győzelme így
eleve biztosítva van. Schelling a mű nagy részében azt állítja, hogy a kriticizmus nem cáfolhatja meg a
dogmatizmust. Miután azonban ezt a konstrukciót előadta, azt állítja, hogy a „dogmatizmus meg van
cáfolva”. 3. A szintézis elgondolásának csak az egyik feltétele az, hogy át kell lépnünk az abszolút
egységen, a másik az, hogy el kell jutnunk egy tézishez. „Minden szintézis célja a tézis” (uo.). Az
elméleti észnek valami feltétlenre kell irányulnia. Érdemes felfigyelni rá, hogy Schelling csak most
vezeti be a feltétlen fogalmát; ebből a szempontból újra rekonstruálhatjuk az egész folyamatot. A
folyamatot Schelling a következőképpen írja le: „az abszolút tézist ugyanaz a törekvés követeli meg,
amely a szintézishez is vezet: s éppen ezzel kell megsemmisítenie azt, amit fölépített” (554). Létezik
tehát egy, a folyamat egészét átható mozgás, amelyet Schelling törekvésnek nevez. Ebben a
mozgásban a szintézis szakaszában jönnek létre a különböző feltételek, és ezeket a feltételeket kell
megszüntetni a tézisben. A tézis az egész mozgás csúcspontja, amelyben ugyanakkor a mozgás
összegződik is. A tézis Schellingnél már a gyakorlati filozófia hatókörébe tartozik; a filozófia itt már a
követelések terepére lép. Ha a szintézis szférájában úgy tűnt, hogy a kriticizmus meghaladta a
dogmatizmust, akkor most a küzdelem újraindul. A negyedik levél a következőképpen kezdődik:
„Igen, kedves Barátom, szilárdan meg vagyok győződve arról, hogy a kriticizmus tökéletes rendszere
sem képes megcáfolni elméletileg a dogmatizmust. Mindenesetre az elméleti ész a dogmatizmust
megdönti, de csak azért, hogy még hatalmasabban támadjon föl” (553). Így jutott el Schelling annak
felismeréséhez, hogy a kriticizmus nem képes legyőzni a dogmatizmust, és ezért ettől kezdve a két
irányzat szintetizálására fog törekedni. E koncepció jelentősége az idealizmus történetében abban áll,
hogy az alaptételről szóló tanítás helyébe az abszolútumról szóló elmélet lép.

      1800-ban jelent meg a német idealizmus korszakának egyik legjelentősebb könyve, A
transzcendentális idealizmus rendszere. A cím egy kanti szöveghelyre utal: „A transzcendentális
filozófia egy olyan tudomány eszméje, melynek egész tervét architektonikusan, azaz
[princípiumokból] kiindulva kell a tiszta ész kritikájának felvázolnia […]. A transzcendentális filozófia a
tiszta ész valamennyi [princípiumának] rendszere. Maga a kritika kizárólag azért nem azonos még
ezzel a transzcendentális filozófiával, mert az utóbbi csak oly módon válhat teljes rendszerré, ha
magában foglalja az egész a priori emberi megismerés kimerítő analízisét” (Kant 2004: 30; a
kiemeléseket az eredeti alapján módosítottam – W. J.) Nem véletlen, hogy ez a mű óriási várakozást
keltett, hiszen nemcsak a kanti filozófia folytatását ígérte, hanem a Kant utáni viták lezárását is.
Wilhelm Traugott Krug Schelling művét a nova methodo programhoz kapcsolja: „A tudománytan új
kifejtésére […] vonatkozó kísérlet még nincs bevégezve; az erre vonatkozó eddigi próbálkozások Az
ember rendeltetése című írásban inkább populáris, mint tudományos jellegűek. Ezért is üdvözöltem
nagy örömmel Schelling művét, és ahogy már említettem, az ész teljes kielégítésére vonatkozó
várakozással vettem kezembe” (Krug 1801: 10). Ez a könyv is egy nagyon alapvető kijelentéssel
kezdődik, amely ráadásul nagyon hasonlít Az énről… című mű nyitó gondolatához: „Minden tudás egy
objektívnak egy szubjektívvel való megegyezésén alapul” (Schelling 1983: 35). Az énről… szóló
dolgozat pedig a következő mondattal kezdődik: „Aki valamit tudni akar, egyidejűleg azt is szeretné,
ha a tudásának realitása lenne. A realitás nélküli tudás nem tudás” (Schelling 2003: 34). A hasonlóság
első megközelítésben is szembeszökő: az utóbbi gondolat a tudás princípiumára irányul, az előbbi
viszont a tudás belső struktúrájáról szól. Első megközelítésben úgy tűnhet, hogy A transzcendentális
idealizmus rendszerének nyitó mondata A filozófia levelek… szintézisfogalmát eleveníti fel. A szintézis
(mint említettük) az egymással szemben álló szubjektumot és objektumot köti össze. Közelebbről
tekintve azonban A transzcendentális idealizmus rendszerének nyitógondolata két vonatkozásban is
különbözik a szintézis elméletétől. Egyrészt a mondat egyfajta szimmetriát sugall: Schelling már nem
feltétlenül a szubjektumból (az abszolút énből) indul ki, ezért a konstrukcióból már nem következik a
kriticizmus fölénye a dogmatizmussal szemben. Most két eset lehetséges, az első a következőképp
artikulálódik: „Vagy az objektívet tesszük meg elsőnek, és megkérdezzük: hogyan járul hozzá egy
szubjektív, amely megegyezik vele?” (Schelling 1983: 36). A szintézis elmélete még nem tette
lehetővé, hogy az objektumból is ki lehessen indulni. Ezt a megközelítést Schelling
természetfilozófiának nevezte, miközben a fogalomalkotás szerkezetileg megegyezik a
dogmatizmuséval. A másik eset: „Vagy a szubjektívet tesszük meg elsőnek, és az a kérdés: hogyan
járul hozzá egy objektív, amely megegyezik vele?” (38). Ez a megközelítés összhangban áll a szintézis
elméletével; Schelling ezt nevezi transzcendentális filozófiának. „A transzcendentális filozófiának azt
kell megmagyaráznia, hogyan lehetséges egyáltalán a tudás, feltéve, hogy a tudásban a szubjektívet
tesszük meg elsőnek vagy az uralkodó mozzanatnak” (43). Így egy nagyon érdekes konstrukció jött
létre: bármelyik mozzanatból induljunk is ki, a másik felé haladunk, a másikkal való azonosulást
keressük. Ennek következtében az, ami a szintéziselméletben már benne volt, most sokkal
hangsúlyosabb lesz: ez pedig a belső dinamizmus. A könyv azonban a felvázolt program alapján nem
tudja kidolgozni a filozófia teljes rendszerét; az idézett kanti passzus alapján azt mondhatjuk, hogy a
filozófia egyik irányzata nem integrálható a kanti koncepció újrafogalmazásának stratégiájába.

      Schelling ebben a művében a princípium fogalmának is új értelmezést ad. Egyrészt a princípium
továbbra is (mind a kiindulóponton, mind a végponton) megfelel az abszolútum
fogalmának. Másrészt a princípium mint a filozófiai tudás fundamentuma, a köznapi tudat ismereteit
alakítja át filozófiai ismeretekké. Ennek az átalakításnak az útja a szkepszisen át vezet. A
szkepticizmus így a közönséges gondolkodás kritikáját jelenti, és a transzcendentális idealizmus
kidolgozásában egyfajta előkészítő szerepet kap. Schelling éppen csak jelzi a szkepticizmusnak ezt az
új elhelyezését, de ennek következtében a szkepticizmussal kapcsolatos viták új szintre fognak
emelkedni. Azok a kérdések, amelyekkel A transzcendentális idealizmus rendszere foglalkozik, a
közönséges gondolkodás legfontosabb meggyőződéseinek kritikájából adódnak. Azt is mondhatnánk,
hogy ezek a meggyőződések (pontosabban ezek kritikája) jelöli ki a könyv szerkezetét, melynek fő
elemei a következők:
1.     A tőlünk függetlenül létező külvilág tárgyai a képzeteinkben tökéletesen
leképeződnek. A filozófia legelső feladata tehát annak magyarázata, hogy a képzetek
megegyeznek a tőlük független tárgyakkal. A filozófiának ez a része az elméleti filozófia,
amely az emberi tapasztalás lehetőségeit vizsgálja.

2.      Gondolataink képesek hatást gyakorolni az objektív realitásra. Ez a meggyőződés
ellentmond az előzőnek: korábban azt feltételeztük, hogy a világ egy velünk szemben álló
adottság, most pedig azt feltételeztük, hogy a világ igenis alakítható. A filozófia második
feladata tehát annak magyarázata, hogy a puszta gondolatok hatást fejtenek ki az objektív
világra. Ennek a kérdésnek a kontextusába illeszkedik a szabad cselekvés lehetősége; ezért a
filozófiának ezt a részét gyakorlati filozófiának nevezzük.

       Az előbbiekben leírt feszültséget Schelling a következőképpen is megfogalmazza: „hogyan lehet
elgondolni, hogy a képzetek igazodnak a tárgyakhoz, és egyúttal a tárgyak igazodnak a képzetekhez?”
Ezt a kérdést azonban Schelling nem spekulatív problémának tekinti, amelyet valamiféle
találékonysággal kellene megoldani, hanem olyan problémának, amelynek a valóságban is van
megoldása. A természetben olyan produktív tevékenységeket látunk magunk előtt, amelyekben nincs
semmiféle tudatosság. A természet így célszerű, anélkül, hogy a célszerűséggel meg tudnánk
magyarázni. A transzcendentális filozófia csak akkor lenne befejezett, ha ezt a két aspektust
önmagában is fel tudná mutatni. A természeti teleológia megfelelője az emberi tevékenységben a
művészi alkotás. Ebben is meghatározó szerepe van az alkotó szabadságának és tudatosságának, de
ez ugyanakkor a legszorosabban összefonódik a művészi anyag és az adott művészeti ág szükségszerű
törvényeivel. Schelling azt mondja, hogy a művészet filozófiájának kell a filozófia organonjának
lennie, ami azt jelenti, hogy a transzcendentális idealizmusnak a művészet filozófiájától kell ellesnie a
maga „központi gondolatát”. Mindezek után már kimondhatjuk, hogy a könyv most bemutatott
szerkezete a kanti kritikákat szeretné összefűzni és egyetlen szerves egységben kifejteni. Azt is
könnyű észrevenni, hogy e felépítés szervezőelve a tézis–antitézis–szintézis. A mű legnagyobb
érdeme így a kanti filozófia rejtett szisztematikájának kidolgozása. Térjünk vissza egy pillanatra ahhoz
a gondolathoz, hogy a művészetfilozófiának kell a filozófia organonjának lennie: ez azt jelenti, hogy
mind a művészetben, mind a filozófiában az öntudatlan tudatossá tételéről van szó. Ez azonban nem
egyszerűen a filozófia végpontja, hanem a filozófia egész eljárását meghatározó elv. Ezen a ponton
kezdődnek el Schelling vizsgálatai a transzcendentális idealizmus princípiumairól. Schelling a tudásról
szóló tudományt nevezi transzcendentális idealizmusnak. Ennek következtében úgy tűnhet, hogy a
transzcendentális idealizmus a tudománytant helyettesítő diszciplína. „Tudásunkban lennie kell […]
valamilyen általános közvetítőnek, amely a tudásnak egyetlen alapja” (52). Schelling határozottan azt
állítja, hogy ez a princípium nem lehet a lét, mert ezzel átlépnénk a tudást; a tudás végső bázisát egy
úgynevezett első tudás adja meg. Ez az első tudás azonban nem más, mint az önmagunkra irányuló
tudás, amit öntudatnak is nevezhetünk. „Nem igényel bizonyítást, hogy az öntudat az a szilárd pont,
amelyhez – számunkra – minden hozzá van kötve” (55). Schelling most dogmatikusnak nevezi azt, aki
megpróbál túllépni az öntudaton, és a létet próbálja a tudás végső forrásává tenni. Ezzel szemben áll
az énből mint az öntudat aktusából való kiindulás. Most újra visszatérünk Az énről… című könyv
fogalomhasználatához: az én esetében a fogalom és a tárgy teljességgel egy. Másként fogalmazva: az
én eredendő értelemben nem tekinthető tárgynak, hanem mindig kívül esik a tárgyak világán. Ha
viszont egyáltalán nem tárgy, akkor nehezen lehet elképzelni, hogy egyáltalán tudhatunk róla
valamit. Az én és a tárgyi világ ilyen határozott szétválasztása teljesen különbözik a közönséges
tudástól; ennek a problémának a meghatározása egyúttal a filozófiai tudás sajátosságának rejtélyét is
megoldja. Innen visszatekintve most új színben jelenik meg a mű nyitó mondata is – „Minden tudás
egy objektívnak egy szubjektívvel való megegyezésén alapul” –, amely kizárólag a filozófiai tudás
alapelvét mondja ki. A filozófiai tudás vagy adott esetben a transzcendentális idealizmus sajátossága
abban áll, hogy az én önmagát állandóan tárggyá teszi. Ennek az eljárásnak az a lényege, hogy az én
állandóan felfedezi önmagában a nem tudatos objektivitás mozzanatát. „Az én nem más,
mint önmaga számára objektummá váló létrehozás […]” (73). Ezt a folyamatot, amelyben az én
állandóan önmaga tárgyává teszi magát, Schelling szerint az intellektuális szemlélettel ragadhatjuk
meg. A transzcendentális filozófia mindig az intellektuális szemlélet közegében mozog. Schelling most
ezt az intellektuális szemléletet próbálja kioldani a maga statikusságából, és folyamatként próbálja
bemutatni. Ezen a ponton beilleszt egy Reinholddal szembeni polémiát. Első megközelítésben úgy
tűnik, hogy a schellingi transzcendentális idealizmus nagyon is közel áll a reinholdi elképzelésekhez.
Mintha a tudat tétele egyenesen az énből való kiindulás bázisa lenne. A felépítés inkább egy olyan
kritikát sugallt volna, amely szerint Reinholdnál az alaptétel elmélete statikus maradt; az intellektuális
szemlélet (Reinhold még nem használja ezt a fogalmat) a puszta szolipszizmusban maradna benne.
(Schelling maga is azt mondja az 59. oldalon, hogy „a filozófia […] az öntudat története”.) Ha Schelling
valóban ezt az ellenvetést tenné, akkor Fichte nova methodo programjának egyik alapgondolatát
idézné fel. Ehelyett azonban Schelling egy másik kritikát dolgoz ki, amely az alaptétel és a
princípiumok elválasztására épül. Az alaptétel szerinte tantétel, amely egy teorémát fogalmaz meg; a
princípium viszont szabad cselekvés, amelyet nem lehet tantételként megfogalmazni, hanem csak
posztulálni lehet. Ez a gondolat nyilvánvalóan nemcsak Reinhold, hanem Fichte ellen is irányul. De ezt
csak úgy világíthatjuk meg, ha még egy pillantást vetünk a tantétel (Lehrsatz) fogalmára. Mind
Reinhold, mind Fichte önmagában bizonyos, végső tételt látott benne. Ekkor a filozófiának egy és
csak egy alaptétele lehetne. Schelling mindenekelőtt megkettőzi a lehetséges kiindulópontot, és csak
ezután próbálja fogalmilag megkülönböztetni az alaptételt és a princípiumot. Mivel szerinte a
filozófia mind az objektumból, mind a szubjektumból kiindulhat, ezért szabadon kell tudni
választanunk közöttük. Ez a választás azonban azt implikálja, hogy teoréma helyett inkább
posztulátumról kell beszélnünk. Talán még mindig úgy tűnik, hogy puszta fogalmi transzformációkról
van szó, ám van itt egy lényeges különbség: a kiindulópont státusának megváltoztatása. Ennek
azonban rendkívül fontos következményei lesznek, hiszen a posztulátum elfogadása sohasem lehet
kényszerítő. „Ezért rögtön a kezdet kezdetén szabadon bele kell helyezkednünk ebbe a
gondolkodásmódba […]” (74). Vagyis a filozófia csak ahhoz fog szólni, aki hajlandó belehelyezkedni
ebbe a gondolkodásmódba; a filozófia abszolút bizonyossága, amelyre Reinhold és Fichte törekedtek,
meginog.

     Most pedig vessünk egy pillantást a könyv felépítésére.

1.      Schelling az elméleti filozófián belül három korszakot különböztet meg. Az első az
eredeti érzettől a produktív szemléletig tart, a második a produktív szemlélettől a reflexióig, a
harmadik pedig a reflexiótól az abszolút akarati aktusig. Schelling – Fichtéhez hasonlóan – a
dinamizmust a korlátozás elve alapján vezeti be. Az elméleti filozófia alapgondolata az, hogy
az én (vagy az öntudat) egymással ellentétes tevékenységek küzdelme. Az egyik tevékenység
a végtelenbe tart, reális, objektív és korlátozható, a másik véges, eszmei, szubjektív és
korlátozhatatlan. Ez a két tevékenység kölcsönösen áthatja egymást, és valami harmadikban
egyesül. Ennek az a feltétele, hogy a két tevékenység ne oltsa ki egymást, hanem
egyensúlyban kölcsönösen korlátozzák egymást. Így eljutunk valamihez, ami az énben van, és
nem tevékenység, ami azonban csak az anyag lehet. Ezzel magyarázatot adtunk a nyers anyag
megteremtésére. „Minden nyers matéria olyan ellentétes tevékenységek egyensúlyának puszta
kifejezése, amelyek kölcsönösen a tevékenység puszta szubsztrátumává redukálják egymást”
(111). Így jut el az én ahhoz, hogy önmagát korlátozottként szemlélje, vagyis hogy felfedezze
a benne rejlő objektivitást. Az én önmagában felfedez valamit, ami ellentétes önmagával, amit
Schelling néha negatív mozzanatnak is nevez. Ezt úgy is megfogalmazhatjuk, hogy az én újra
és újra valamilyen megszüntetett tevékenységet talál magában, amelyet a tudatosításon
keresztül újra tevékenységgé alakít át. Létrejön tehát egy olyan tevékenységi sorozat, amelyet
a korlátozottság korlátozásának nevezhetünk. Ezt a folyamatot Schelling a hatványozás
fogalmával ragadja meg, és ebben az értelemben beszél potenciáról – a német Potenz szó
ugyanis hatványt jelent.

2.      Az elméleti filozófiai vizsgálatok a gyakorlati filozófia előkészítéséhez vezetnek. Az
elméleti filozófia utolsó korszakában eljutunk az abszolút gyakorlati aktusig. Ebben a
korszakban megjelenik a transzcendentális elvonatkoztatás, amely minden ítéletalkotás – és
ezzel együtt a teljes gondolkodás – kiinduló feltétele. A transzcendentális elvonatkoztatás
azonban még nem határozza meg az ítéletek megalkotásának szükségességét. Ehhez ugyanis
szükségünk van a transzcendentális sematizmusra. Ez a sematizmus szolgál a kategóriák
elméletének alapjául. „Nyilvánvaló azonban, hogy az én csak akkor emelkedhet fölébe
abszolút módon az objektumnak, ha a transzcendentális elvonatkoztatásnak is tudatára ébred”
(271). Az intelligencia az „abszolút cselekedettel” mindannak fölébe emelkedik, ami objektív.
Ha ez a cselekedet abszolút, az azt jelenti, hogy nem függhet egyetlen korábbi cselekedettől
sem, így a cselekedetek láncolata megszakad. Erre a cselekedetre az intelligenciának önmagát
kell elhatároznia. Az intelligencia ilyen önmeghatározását Schelling akarásnak nevezi. Az
elméleti és a gyakorlati filozófia között azonban van egy bizonyos ugrás, ami a köztük lévő
diszkontinuitásra utal. A gyakorlati filozófia schellingi elemzésében olyan mozzanatok is
megjelennek, amelyek a korabeli diskurzusban háttérbe szorultak; kiemelkedik közülük az
interszubjektivitás gondolata. „Az önmeghatározás aktusa vagy az intelligencia önmagára
irányuló szabad cselekvése csak egy rajta kívüli intelligencia meghatározott cselekvésével
magyarázható” (291; ennek tematizálása már Fichte nova methodo programjának is egyik
legfontosabb célkitűzése volt). Az interszubjektivitás gondolata az egyetemes jogi
berendezkedés eszméjéhez vezet, ami viszont csak az egész emberiség műve lehet. Ezen az
úton jutunk el a történelemhez, melynek legfőbb sajátossága az, hogy a szabadság és a
szükségszerűség szoros egységet alkot. „A szabadság szükségszerűség, a szükségszerűség
pedig szabadság. Ennek így kell lennie” (361). A szabadság felel meg az intelligencia szabad
tevékenységének, a szükségszerűség pedig az objektivitást és a korlátozottságot képviseli.
Ennek következtében az emberek részeseivé és kiváltóivá válhatnak valami olyasminek, amit
sohasem akartak. Ezt látjuk megvalósulni a nagy görög tragédiákban. A szabadság belsőleg
szabad, de mindig olyan körülmények közé illeszkedik, amelyek korlátozzák az egyes
emberek lehetőségeit. „A történelem mint egész az abszolútum folyamatos, lassanként
feltáruló kinyilatkoztatása” (372). A történelem így végső soron Isten (vagy a gondviselés)
megvalósulása a történelemben.

3.      Az elméleti és a gyakorlati filozófia szintézisét Schelling egyrészt a teleológiában,
másrészt a művészetben mutatja fel. A természet az, ami egyszerre vak és mechanikusan
célszerű, s mint ilyen a tudatos és az öntudatlan tevékenység eredeti azonosságát képviseli. De
ezt a kettősséget magában az intelligenciában is fel tudjuk mutatni: ez az esztétikai szemlélet.
A művészeti alkotások a tudatos és öntudatlan mozzanatok azonosságát képviselik. A
műalkotás egyszerre a szabadság produktuma és öntudatlanul létrehozott dolog. A szabadság
produktumának megfelelője a zseni, a belső törvényekre támaszkodó alakításnak, az
öntudatlanul létrehozott dolognak pedig a sors kényszere felel meg. (Ez az utóbbi az
alkotásnak a zsenin átnyúló szükségszerű eleme.) Ezzel pedig visszajutottunk a filozófia
organonjához: „Egy rendszer akkor van befejezve, ha visszatér a kiindulópontjába. A mi
rendszerünk éppen ilyen” (403). A rendszernek ez a lezárása mégis meglepetést okozhat: a
rendszer kibontakozásának folyamata azt a várakozást keltette, hogy az én a reflexió során
mindent magáévá tud tenni; a könyv elején viszont az objektumhoz való eljutás szerepelt
célként. Egyik sem teljesült; helyettük a szubjektum és az objektum azonosságának
kibontakozását láthattuk.


7.6.2. Schelling kései filozófiájának alapgondolata
Schelling a Darstellung meines Systems der Philosophie (Filozófiai rendszerem bemutatása) című
művében ezt írta: „Az észen kívül semmi sincs, és minden az észben van” (Schelling 1985a/2: 47). Azt
is tudjuk, hogy Hegel nem sokkal később az észnek ezt a fogalmát az abszolútummal helyettesítette.
A hegeli filozófia aztán önmagát az abszolútum önmozgásának tematizálásaként értelmezte. Schelling
viszont azt kérdezi, hogy hogyan lehetséges az abszolútum önmozgása, miközben az abszolútum
meghatározása is új árnyalatot kap: „A filozófiám princípiumát abszolútumnak vagy Istennek is
nevezhetjük. Az abszolútum itt az egész filozófia princípiuma […]” (Schelling 1985a/4: 35). Az, hogy
Isten a princípium, azt jelenti, hogy a filozófiának mindig az Istenen belül kell mozognia; Istent nem
lehet egyszerűen utólag bevezetni. (Azokat a filozófiákat, amelyek ezt teszik – így a kanti és a leibnizi-
wolffi koncepciót – Schelling dogmatizmusnak nevezi.) Így ahhoz a gondolathoz jutunk, hogy a
filozófia Isten önmozgásával foglalkozik, a kérdés azonban az, hogy ez egyáltalán hogyan lehetséges.
A tradicionális elképzelések szerint egy ilyen önmozgás egyáltalán nem lehetséges, mert Isten örök és
változatlan lényegiség. E kérdésre a választ keresve Schelling visszanyúlhat A transzcendentális
idealizmus rendszerének egyik metodológiai megfontolásához: „Ha meg akarom magyarázni […] az
azonosságot, akkor már meg is kellett szüntetnem. Hogy megmagyarázzam, az egyik [komponenst]
szükségképpen a másik elé kell helyeznem […]” (Schelling 1980: 35). Vagyis az azonosság
magyarázata csak a differencián keresztül lehetséges. Ezek után egy jól ismert kérdéshez jutunk. „Ha
a filozófia Istent teszi önmaga alapjává, akkor hogyan juthatunk el Isten vagy az abszolútum
megismeréséhez? Erre a kérdésre nem lehet válaszolni. […] A filozófia [nem] igazolhatja Isten létét,
hanem be kell ismernie, hogy az abszolútum vagy Isten nélkül egyáltalán nem is létezhetne”
(Schelling 1985a/4: 35). Isten léte csak a dogmatikus filozófiákban bizonyítható, vagyis azokban az
esetekben, amikor nem Istenből indulunk ki. A feladat tehát immár nem az abszolútum (vagyis Isten)
megismerése. Ez persze nem jelenti azt, hogy ne rendelkeznénk Isten bizonyos fogalmával: ez „a
reális és az ideális abszolút azonossága” (uo.). Ez a meghatározás csak Isten fogalmát írja le, de nem
tekinthető Isten megismerésének vagy megragadásának. Schelling szóhasználatából az következik,
hogy Istent nem megismerni, hanem megmagyarázni kell; és ez azt jelenti, hogy le kell írnunk, hogy
Isten fogalmától hogyan jutunk el annak valóságos létezéséhez. „Másként kifejezve: [Isten] mint a
reális és az ideális abszolút azonossága maga csak szubjektíven tételezett, de ugyanúgy objektív
módon is meg kell ragadnunk. Nemcsak önmagában, hanem önmagán kívül is az ideális és a reális
abszolút egységének kell lennie, és ezen a módon kell megnyilvánulnia és aktualizálódnia” (uo.). A
probléma megfogalmazása első megközelítésben nagyon hasonlít az ontológiai istenérv szerkezetére;
Schelling szerint azonban ez az istenbizonyítás benne marad a megismerésben, a fogalmiságban vagy
a szubjektív tételezésben. Ezzel szemben az igazi feladat a valóságos kinyilatkoztatás leírása. Ez a
leírás azonban csak akkor lehetséges, ha Istenen belül is ki tudunk mutatni bizonyos belső
differenciákat. A megismerés elve így válik a valóság konstituálásának elvévé. Schelling ezzel már
előrevetített egy filozófiai fordulatot: a fogalmi elemzésektől, a megismeréstől el kell jutnunk az
„egzisztálás” valóságos magyarázatához. Ez a program óriási hatást gyakorolt az első Hegel-kritikákra.

7.7.1. Hegel útja A szellem fenomenológiájáig
1800 novemberében Hegel vette át az ateizmusvita következtében eltávolított Fichte katedráját a
jénai egyetemen. Közvetlenül Jénába érkezése előtt régi barátjának és leendő kollégájának,
Schellingnek érdekes levelet írt. A levélben feltétlen bizalmát és tiszteletét fejezi ki Schelling iránt:
„Nyilvános és nagyszerű előmeneteledet nagy csodálattal és örömmel figyeltem; bizonyára
elengeded nekem, hogy […] kifejezzem a vele szembeni alázatomat. […] A körülöttem lévők közül
csakis Benned látom azt, akiben […] a barátomat szeretném megtalálni; mert látom, hogy Te tisztán,
azaz teljes szívvel és hiúság nélkül ragadtad meg az embert” (Hegel 1988: 132). E levélrészlet végét
egy kicsit nehéz értelmezni: az ember megragadásával Hegel nagy valószínűséggel az énnek A
transzcendentális idealizmus rendszerében kidolgozott koncepciójára utal. De kire vonatkozhat az
elhatárolódás? Azt gondolhatnánk, hogy Fichtére, akinek koncepcióját sokan vádolták egoizmussal,
ami most az ember félszívvel való megragadását és a hiúságot jelentené. Az én ilyen megragadását
ugyanakkor Hegel a saját korábbi írásaira is vonatkoztatja: „Tudományos művelődésemben, amely
az ember alárendeltebb szükségleteiből indult ki, végül el kellett jutnom a tudományhoz, és az ifjúkor
eszményének reflexiós formává, és ezzel együtt egyfajta rendszerré kellett alakulnia […]” (Uo.). Jól
látható, hogy Hegel itt szembefordul egész fiatalkori munkásságával, és a saját társadalomelméleti
írásait most az emberek alárendeltebb szükségleteivel való foglalatoskodássá minősíti le. Aligha
tévedünk, ha azt állítjuk, hogy Hegel itt arról számol be, hogy sikerült felemelkednie és magáévá
tennie a schellingi rendszert. (Meglepő lehet, hogy Hegel a saját rendszeréről beszél, de a kor
szóhasználatában ez még korántsem jelentette azt, hogy egy valóban önálló és eredeti rendszerről
van szó.) Még nagyobb zavart okoz azonban, hogy Hegel sem önmagára, sem Fichtére nem
gondolhat, amikor a „körülöttem lévő emberek”-ről beszél. A „körülötte lévő emberek” Hölderlin
frankfurti társasága volt; de úgy gondolom, hogy Hegel maga is e kör gondolkodóival való
érintkezéseit egyfajta filozófiai művelődésnek tekinti. Mindazonáltal úgy vélem, hogy ebből a
levélrészletből az következik, hogy Hegel e frankfurti körrel érintkezve vált valóban filozófussá.

     Az mindenesetre bizonyosnak tekinthető, hogy Hegel a Schellinggel való filozófiai barátság
alapjának A transzcendentális idealizmus rendszerét tekintette. Micsoda meglepetésként érhette
ezért, amikor Jénába érkezve azt kellett látnia, hogy Schelling műve éles kritikai visszhangot váltott ki.
Hegel valószínűleg csak Jénában értesült róla, hogy Reinhold még augusztus 13-án írt a könyvről egy
recenziót az Allgemeine Litteratur-Zeitungban.

      Reinholdot minden bizonnyal irritálhatta Schelling rá vonatkozó megjegyzése A
transzcendentális idealizmus rendszerében, de a kritikája mintha nem is venne tudomást Schelling
konkrét ellenvetéséről. „A filozófia első feladata […] nem több és nem kevesebb, mint az emberi
megismerés realitásának megalapozása, mégpedig azáltal, hogy ezt visszavezeti valami teljesen
eredetire, következésképpen valami olyasmire, ami csak önmagán keresztül lehet igaz és bizonyos”
(Reinhold 1979: 282). Láthatjuk, hogy Reinhold nem fogadja el Schelling ellenvetéseit. Már ezzel a
felütéssel megteremti annak lehetőségét, hogy a transzcendentális idealizmus koncepcióját az
alaptétel filozófia fényében értelmezhesse.

A kanti kritikák megjelenését követően a kritika szónak fennmaradt egy köznapi jelentése: bizonyos
művek bíráló megítélését jelentette. Ezeknek a megítéléseknek az alapvető műfaja a recenzió volt.
Jénában 1800 körül megszületett egy tervezet, amely a kritika fogalmának meghatározására
vonatkozott. Ez a tervezet mindenekelőtt egy új folyóirat alapításának tervében öltött testet. Először
ez a folyóirat egy széles körű összefogásra épült volna: az egyik oldalon álltak volna a romantikusok,
August Wilhelm Schlegel vezetésével, a másikon pedig a két jénai filozófiaprofesszor, Fichte és
Schelling. Ez a konstelláció már azáltal felborult, hogy Fichtét az ateizmusvita következtében
eltávolították Jénából. Ennek ellenére Fichte 1799. december 23-án részletes tervezetet küldött a
Schlegel fivéreknek. Ebben a programot úgy határozta meg mint „az irodalom és a művészet
pragmatikus kor-történetét” (Fichte 1986: 277). Vagyis a folyóiratnak elsődlegesen egy bizonyos
kordiagnosztikai funkciója lett volna. August Wilhelm Schlegel viszont az eddigi kritikai gyakorlat
legfontosabb fogyatékosságaival foglalkozik. E hiányosságok közül kiemeli a pártatlanság hiányát, a
kritika kíméletlen élességét, a megítélés mércéjének egyenlőtlenségeit, a rossz és a középszerű
előtérbe állítását, a kiemelkedő és nagy alkotások mellőzését. Ez a konstelláció azonban kezdettől
fogva – a belső konfliktusok miatt – meglehetősen törékeny volt. Először Fichte került kívül a körön,
majd családi okok miatt Schlegel és Schelling kapcsolata is megromlott. Schelling így egyedül maradt
a tervezettel, és a frissen Jénába érkezett Hegelt vonta be a folyóirat-alapítási tervbe. 1802-1803-ban
jelent meg a Kritisches Journal der Philosophie című folyóirat. Ennek tanulmányai szignálatlanok, az
esetek nagy részében Schelling vezetése alatt készült közös munkákról van szó. Ez egészen biztosan
így van a nyitó vagy vezető tanulmány esetében, amelynek címe: A filozófiai kritika lényegéről
általában s kiváltképp a filozófia mai állapotához való viszonyáról. Ebben a cikkben Schelling
kantianizmusa elbizonytalanodik: korábban mindig a kritikai filozófia hívének vallotta magát, most
viszont a kritikai filozófiával szembeállítja a filozófiai kritikát. A szerzők átveszik Schlegelnek azt a
gondolatát, hogy a kritikának mindig valamilyen mércére van szüksége. Ezt a mércét nem kitalálni
vagy megalkotni kell, hanem egyszerűen fel kell tételezni. Ez a mérce garantálja azt, hogy a kritika
függetlenné váljon mind a szubjektum különösségétől, mind az egyedi jelenségtől. Vagyis a kritikának
szüksége van egy bizonyos filozófiai megalapozásra, és ez a megalapozás nyújtja a filozófia ősképét
vagy eszméjét. Ennek a filozófiai koncepciónak a szerepét a schellingi azonosságfilozófia fogja
betölteni. „A filozófia egy, és csakis egy lehet, s ez azon alapszik, hogy az ész csak egy […]” ( Schlegel
1994: 216). Ez a filozófia képes biztosítani a kritika objektivitását, amelyet a szerzők a kritika
lényegének neveznek. A kritikára leselkedő nagy veszély tehát a szubjektivizálódás, amely az
azonosságfilozófia eszméjének mellőzését jelenti. (Nagyon érdekes, hogy a szerzők e filozófiai mérce
elvétését a hatalmi szó megjelenéseként értelmezik a kritikában.) A kritika eltorzulásának a szerzők
szerint négy formája van: 1. A tudat a saját szubjektivitásának foglya; ezt úgy értelmezhetjük, hogy a
mű megítélésével foglalkozó kritikus a saját szubjektív hajlamait és elfogultságait érvényesíti. Ennek
következtében a műben sem az eszme megjelenését fogja látni, hanem az alkotó szubjektív
megnyilvánulását. 2. Elképzelhető egy olyan eset, hogy a szubjektivitás már felismerte az eszmét, de
mindent megtesz azért, hogy kitérjen előle. A szerzők egyfajta korlátozottságról beszélnek: az egyén
még nem látja be, hogy az eszmében lévő energia és a szubjektivitás érvényesítése ellentmondanak
egymásnak. 3. Vannak aztán olyanok, akik e probléma tudatára jutnak, és ezt a puszta látszatkeltéssel
próbálják megoldani. „Ez a locsogás […] a maga gőgös bonyolultságával bizonyos tekintélyre tesz
szert, részint azért, mert csaknem hihetetlennek látszik, hogy oly sok héj mag nélkül legyen, részint
pedig mert az üresség bizonyos módon általánosan érthető” (12). A filozófia komolysága így
lapossággá változik. 4. A filozófiai elméletalkotásban eluralkodott az önkényesség: úgy tűnik, hogy a
filozófiai princípiumok felállítása és a rendszerek megalkotása az egyedi önkényre és zsenialitásra van
bízva. „Következésképpen annyi rendszer és [princípium] születik, hogy a nagyközönség filozofálgató
része már-már azt hiheti, ott tartunk, ahol a görög filozófia, tudniillik hogy minden jobb filozófiai
koponya a saját individualitása alapján dolgozza ki a maga filozófiaeszméjét”.

E tendenciák együttesével a szerzők igazából a korabeli német filozófia válságát szeretnék leírni. Az
ebben a válságban létrejövő filozófiát a szerzők álfilozófiának (Unphilosophie) nevezik. Az
álfilozófiához érdekes módon a kritikai filozófia nyitotta meg a kapukat. Ez a filozófia kimutatta, „hogy
az értelmi fogalmaknak csak a tapasztalatban van használatuk”, az ész viszont „a maga teoretikus
ideáival […] ellentmondásokba bonyolódik”, és a tudás objektumait az érzékelésnek kell megadnia.
Ezért a filozófia elfordul az észtől, és visszatér a nyers empirizmushoz (14 sk.). Az álfilozófia eredetileg
mélyen megveti a filozófiát, most azonban maga is filozófiai formát öltött. Néhány helyen a szerzők
az álfilozófiát a populárfilozófiával rokonítják. Ebben az esetben azt kellene mondanunk, hogy a
kritikai filozófia nyitotta ki a kapukat a filozófiai hanyatlás előtt, vagy még inkább, ő teremtette meg
az álfilozófia és a populárfilozófia térhódításának lehetőségét. E szembeállítás kidolgozása után
következik a tanulmány alapvető gondolatának megfogalmazása: „A filozófia természete szerint
ezoterikus valami, magában véve nem a csőcselék számára készül, s nem is alkalmas arra, hogy a
csőcselék számára fogyaszthatóan készítsük el: a filozófia csakis azáltal filozófia, hogy egyenesen
ellentétes az értelemmel, de ennek következtében még inkább ellentétes az egészséges emberi
értelemmel […]” (18). De vajon hogy lehet a kritikai filozófiával szemben álló filozófiai kritikát egy új
filozófiai koncepciónak tekinteni, hiszen ez eredetileg csak a kritika mércéjének kidolgozását
jelentette. A kritika azonban nem egyszerűen annyit jelent, hogy egy adott alkotást egy abszolút
mérce fényében megítélünk. A megítélések sorozatában mindig egy másik alakzatra kell átmennünk,
amely közelebb áll az eszméhez. Így jön létre egy olyan folyamat, amely egyrészt a mérce
megvalósulása felé mutat, másrészt a kritika negatív hatásaként az egyes alakzatok elsüllyedését
implikálja. Nagyon nehéz kérdésnek tűnik, hogy e gondolatmenet mely részei származnak
Schellingtől, és mely részei Hegeltől. 1. Az biztosnak látszik, hogy a kiinduló gondolat, a kritika
mércéje és az észre vonatkozó koncepció Schelling filozófiájának hatókörébe tartozik. 2. Nagy
valószínűséggel Schellingre vezethetők vissza a filozófia válságtendenciáinak meghatározására
vonatkozó elemzések. (Schelling már a kilencvenes évek közepén írt egy összefoglaló recenziót a kor
legjelentősebb filozófiai publikációiról.) 3. Nagy valószínűséggel Hegeltől származik a schellingi
észfogalomnak a kanti kontextusba való visszavezetése és a kanti filozófiával való határozott
szembeszegülés. 4. Hegeltől származik a populárfilozófia előtérbe állítása és a válságnak a
populárfilozófia elterjedésére való visszavezetése. Schelling ugyan Jénában közelről láthatta Fichte
ama programjának kidolgozását, amely a populárfilozófiát megpróbálta integrálni, de rá ez sohasem
gyakorolt különösebb hatást. A populárfilozófiával szembeni indulatos fellépés mindenesetre nagy
valószínűséggel Hegelre vezethető vissza.

      1802-ben publikálja Hegel első önálló filozófiai munkáját, A filozófia fichtei és schellingi
rendszerének különbségét. A mű megírásának motívumai Reinhold korábban már említett Beyträge
zur leichtern Übersicht des Zustandes der Philosophie című könyvéből származnak, pontosabban
Reinhold vakságából a fichtei és a schellingi rendszer különbségével szemben. „Reinholdnak […]
olyannyira fogalma sem volt erről az eltérésről, hogy éppenséggel a két rendszer eleve ismertnek
tételezett teljes azonossága torzította el a schellingi rendszer vizsgálatában követett szempontjait. Ez
a reinholdi zűrzavar […] késztetett a jelen értekezés megírására” (Hegel 1982: 149). Hegel e
megjegyzése mögött valószínűleg az a meggyőződés állt, hogy Reinhold túl keveset beszélt
Schellingről, és valóban Fichte árnyékába állítja. Ha azonban közelebbről megnézzük Reinhold
jellemzéseit, akkor nagyon tanulságosnak fogjuk találni őket. „Kétségtelen, hogy Fichte mélyebbre
hatolt a transzcendentális idealizmus szellemében, mint Kant, amennyiben az abszolút szubjektivitás
önmagát objektiváló tevékenységét nemcsak a gyakorlati, hanem minden (idealizáló) filozófia
princípiumaként […] ismerte fel” (Reinhold 1801: 82). Schelling pedig „azt a felfedezést tette, hogy az
abszolútum, amennyiben nem puszta szubjektivitás, nem más, és nem lehet más, mint a puszta
objektivitás vagy a puszta természet mint olyan” (86). Hegel már az előszóban így foglalja össze a
reinholdi szembeállítás lényegét: Fichténél egy szubjektív szubjektum-objektummal van dolgunk,
amivel Schelling (a természetfilozófiában) egy objektív szubjektum-objektumot állít szembe. Ezt a
különbséget Hegel nem tekinti lényegesnek, és azon próbál eltöprengeni, hogy mi a filozófia
általában vett lényege. Hegel elemzései így nem közvetlenül a fichtei és a schellingi filozófia
megkülönböztetéséből indulnak ki, hanem a filozófia általában vett „szükségletéből”. Egy különös
filozófia megszületésének Hegel szerint mindig kétféle forrása van: egyrészt a „szellem eleven
originalitása”, másrészt a „különös kor építőanyaga”. Ezt az utóbbit nevezi Hegel a filozófia iránti
szükségletnek. „A különös spekulatív ész ebben a korban szellemet talál a maga szelleméből, húst a
húsából, úgy látja magát benne, mint ami egy és ugyanaz […]” (Hegel 1982: 158). Érdekes módon
azonban Hegel csak a filozófia iránti szükséglet általános elméletét dolgozza ki. „Amikor az emberek
életéből eltűnik az egyesítés hatalma, amikor az ellentétek elveszítették eleven kapcsolatukat és
kölcsönhatásukat, és önállóságra tesznek szert, akkor kialakul a filozófia szükséglete” (160; kiemelés
tőlem – W. J.). Jól látható, hogy Hegel a filozófiai kritikáról szóló dolgozat válságtanát veszi át, de ezt
most egyetlen fogalomba sűríti: a meghasonlás (Entzweiung) fogalmába. A válság ilyen leírásának
alapmotívumai nyilvánvalóan Schillertől származnak, aki a következőképpen írja le a modern világ
alapvető sajátosságát: „Szakadás állt be állam és egyház, törvények és erkölcsök között, az élvezet
elvált a munkától, az eszköz a céltól, az erőfeszítés a jutalomtól. Örökre hozzáláncolva az egésznek
egyetlen kis töredékéhez, az ember maga is csak mint töredék műveli ki magát […]. A holt betű
helyettesíti az eleven értelmet, s a gyakorlott emlékezet biztosabban vezérel, mint a zseni és az
érzés” (Schiller 2005: 170). Kétségtelen, hogy Schiller korrajza gazdagabb és árnyaltabb, mint Hegel
leírása. A lényeges különbség azonban inkább az, hogy Schiller a modernséget a görögséggel
szembeállítva írja le, Hegel viszont egyetlen korszakot tart szem előtt, aminek a görögség is része.
Hegel döntő gondolata azonban az, hogy az ész igazi feladata ezeknek a megszilárdult ellentéteknek a
megszüntetése. Talán azt is mondhatnánk, hogy mind Fichte, mind Schelling az ész koncepciójának
kidolgozására törekedett, bár az elemzések inkább egy önálló program kidolgozása felé mutatnak.
Hegel most az ész kétféle képességéről beszél: a reflexióról és a spekulációról. A reflexió nem azonos
az értelemmel, habár a schilleri koncepció átvétele sugallt volna egy ilyen megoldást: hiszen
helyenként a modern kort a „mindent szétválasztó értelem” működésére vezeti vissza (169).
Schelling a Darstellung meines Systems der Philosophie című művében azt mondja, hogy a reflexió
ellentétekből indul ki, és ellentétekre épül, és ezért a most kidolgozott azonosságfilozófia nagyon
távol áll tőle. Schelling az abszolút idealizmust az ellentétek végleges meghaladásának tekinti.
Ugyanakkor Schelling egy óvatos félmondatban arra utal, hogy sokak szerint a fichtei filozófia
tulajdonképpen a reflexiót képviseli (Schelling 1985a: 41). A reflexió Hegel szerint a végtelenségbe
felemelt végesség; a „reflexió a lét és a korlátozás képessége” (Hegel 1982: 164). A reflexió egyfajta
dinamikát képvisel, átlép minden létezőn és korlátozottságon, és mindent beemel az abszolútumba.
A beemelés ellenére azonban a létezés és a korlátozottság fennmarad. „A reflexió csak akkor ész, és a
reflexió tette csak akkor tudás, ha az abszolútumra vonatkozik; de ez a vonatkozás megszünteti a
reflexió művét […]. Ennélfogva az elszigetelt reflexiónak, a tiszta gondolkodásnak nincs más igazsága,
mint megsemmisítésének igazsága” (168).

      A spekuláció fogalma Schellingnél nem a reflexióval áll szemben, hanem Reinholdhoz
kapcsolódva a történeti beállítottsággal és érdeklődéssel. Hegel, miután Reinhold álláspontját a
populárfilozófiához közelítette, a reflexiót a józan emberi értelemmel állította szembe. Így egy olyan
koncepció jön létre, amelynek három szintje van: a józan emberi értelem, a reflexió és a spekuláció. A
reflexió egyrészt „megzavarja” a józan emberi értelmet, másrészt a józan emberi értelem
megmutatja önmagát a reflexió számára. A spekuláció igazi tette a józan emberi értelemtől való
eltávolodás. „A spekuláció megérti a józan emberi értelmet, de a józan emberi értelem nem érti a
spekulációt (Hegel 1982: 169 sk.). A spekuláció mintegy a reflexió meghosszabbítása, amennyiben a
spekuláció tudatában van a reflexió önmegszüntetésének, a reflexió viszont nincs.

     Ezután következik egy másik megközelítés, amely a transzcendentális tudás fogalmának
meghatározására irányul. A transzcendentális tudás lényege Hegel szerint a lét és az intelligencia
egybeesése, ami A transzcendentális idealizmus rendszerének alapgondolata. „A transzcendentális
tudás […] a reflexiónak és a szemléletnek az egyesítése; fogalom és lét egyszerre” (180). Kicsit később
Schelling azt állítja, hogy a spekulatív tudás a reflexió és a szemlélet azonossága. Ha a filozófia mindig
a spekuláció álláspontján áll, akkor azt mondhatjuk, hogy ő maga abból indul ki, amivel a reflexió
végződik: az eszme és a lét azonosságával. Ez a programmatikus írás (rejtetten) rámutat a schellingi
koncepció egyik nagy fogyatékosságára: az azonosságfilozófia elveszti azokat a dinamikus
hajtóerőket, amelyek A transzcendentális idealizmus rendszerének fölépítését még meghatározták.
Hegel így azt a célt tűzi maga elé, hogy a teljes azonosságfilozófiába is visszahozza a dinamizmust.
Ezért a „legtisztább filozófiai rendszert” az ész fejlődéseként próbálja bemutatni. Az ész tehát nem
valamiféle adottság, hanem önmaga megteremtésének folyamatával azonosul. A filozófia iránti
szükséglet az a kulcsfogalom, amellyel Hegel a folyamatszerűséget szerette volna garantálni. „A
filozófia szükséglete abban találhat kielégülést, ha eljut az összes rögzített szembeállítás
megsemmisítésének princípiumához, hogy a korlátozottat az abszolútumra vonatkoztassa” (184).

      1807-ben jelent meg Hegel korszakalkotó ifjúkori főműve, A szellem fenomenológiája. Ez a
könyv leszámolás a filozófia addigi kísérleteivel, és ugyanakkor radikális újrakezdés. „Egyébként nem
nehéz látni, hogy a mi időnk a születésnek és egy új korszakra való átmenetnek az ideje” ( Hegel
1979b: 14). Ezt az új korszakot a tudományosság új szintjének létrehozása jellemzi. Amit „nem nehéz
látni” az azért még nem fog magától megszületni, hanem éppen most és ebben a könyvben kell
létrehozni. „Közreműködni abban, hogy a filozófia közelebb jusson a tudomány formájához, ahhoz a
célhoz, hogy levethesse a tudás szeretete nevét és igazi tudás legyen, ezt tűztem magam elé” (11). Ez
a gondolat két utalást tartalmaz: egyrészt a filozófia ősi meghatározásához tér vissza, másrészt a
kanti kritikai filozófia propedeutikai értelmezésére. Érdekes módon azonban az előszóban található
elhatárolások nem ezekre a tradíciókra vonatkoznak. Van egy olyan széles körű meggyőződés –
mondja Hegel –, hogy az abszolútumot „nem fogalmilag kell megragadni, hanem érezni és
szemlélni kell” (12; kiemelés tőlem – W. J.). Az előbbit (a fogalom „hidegen lépkedő szükségességét”)
Hegel belátásnak, az utóbbit épülésnek nevezi. A kor egyik meghatározó filozófiai tendenciája az
épületesség előtérbe kerülése. Ez a fogalomalkotás meglehetősen újszerű, és nem is teljesen világos,
hogy Hegel a jelenségek mely körét szeretné leírni vele. Nagy valószínűséggel azonban elsősorban a
romantikáról s még néhány más irányzatról van szó. Tieck és Wackenroder művei alapján a
romantikáról kialakult egy olyan elképzelés, hogy „eksztázis” és „forrongó lelkesedés” jellemzi.

     Másodsorban a populárfilozófiáról van szó, amely a spekulatív filozófiával szemben olyan
fogalmakat próbált előtérbe állítani, mint a szépség, a szentség, az örökkévalóság és a szeretet. Végül
pedig a vallási dogmatizmus is idetartozik: az én elmerül az abszolútumban, és így azt hiszi, hogy Isten
emberévé vált. „A filozófiának azonban – mondja Hegel – óvakodnia kell attól, hogy épületes akarjon
lenni” (13).

      A modern tudomány a maga empirizmusa miatt élesen bírálta a formalizmust, de aztán a
formalizmus újraéledt benne. Igazából persze ez a veszély az abszolútumról szóló tanításban is
megjelent; az elemzések egy olyan általánossági szinten mozognak, amelyen a dolgok egyedisége
veszendőbe megy. Vagyis az abszolútum a különbségek kioltására irányul, a konkrét létezőket és
jelenségeket pedig csak formálisan tudja kezelni. „Ez az egyetlen tudás, hogy az abszolútumban
minden azonos […], vagyis az az állítás, hogy ez az abszolútum az az éjszaka, amelyben, mint mondani
szokás, minden tehén fekete, naiv megnyilatkozása a megismerés hiányának” (16).

     A modern tudomány nagy előszeretettel követte a matematikai módszert, ennek filozófiai
átvétele azonban problematikus a bizonyítás és a végeredmény problematikus viszonya miatt. A
bizonyítások függetlenek a tételektől, egy tétel bizonyítás híján, vagy hamis bizonyítás esetén is igaz
lehet. Hegelt azonban elsősorban nem ez az eset nyugtalanítja, hanem sokkal inkább az, hogy a
bizonyítás nem teljesen szükségszerű. Általában szükség van egy vagy több olyan „ötletre”, amely
elvezet a bizonyítandó tételhez. A bizonyítás és a tétel között tehát nem működik valamiféle
szükségszerű átmenet. Ezt Hegel a következőképpen fogalmazza meg: „A matematikai
megismerésben a belátás a dolog szempontjából külsődleges ténykedés” (29). Ezekkel a
tendenciákkal Hegel nagy valószínűséggel a kor filozófiai válságjelenségeit próbálta lefedni. A
válságjelenségek leírása a filozófiai kritikáról szóló dolgozat óta erősen átrendeződött. Az átrendezés
hátterében az áll, hogy Hegel most a válságtendenciák meghatározásával együtt Schelling filozófiai
hatásától is szabadulni próbál. A legszembetűnőbb a formalizmuskritika Schellingre való vonatkozása:
Hegel tulajdonképpen az artikuláció nélküli abszolútum fogalmát bírálja. Nem teljesen egyértelmű,
hogy ezen a Schelling és tanítványai által képviselt természetfilozófia formalizmusát érti-e, vagy az
azonosságfilozófiában is egy ilyen formalizmus veszélyét látja. Bárhogyan is válaszoljunk erre a
kérdésre, Hegel valószínűleg kiegészítené azzal, hogy Schelling filozófiájában a másik két
válságtendencia is megtalálható. Nézzük az első válságtendenciát: Schelling életének bizonyos
részében meglehetősen közel érezte magához a romantika gondolatkincsét; ennek lecsapódását
láthatjuk A transzcendentális idealizmus rendszerének művészetfelfogásában is. Vagyis azt
mondhatnánk, hogy Schelling – ha nem is adta fel nyíltan a fogalmi elemzéseket – helyenként mégis
az épülés foglyává vált. Végül a matematikai módszer érvényesítése Schelling egész pályáját
végigkísérte: sokáig egy etika à la Spinoza megalkotására törekedett, és az azonosságfilozófiai
koncepcióban is tételek (paragrafusok), kiegészítések és bizonyítások következnek egymásra. Az
egykor közösen felvázolt válságtendenciákat most Hegel úgy alakította át, hogy abból már egy erős
Schelling-kritika is következzék. 1807. május 1-jén Hegel elküldi Schellingnek A szellem
fenomenológiáját a következő sorok kíséretében: „Az Előszóban bizonyára nem fogod úgy találni,
hogy túl sokat foglalkoztam azzal a lapossággal, amely különösen a Te formáiddal oly sokszor visszaél,
és tudományodat puszta formalizmussá alacsonyítja” (Hegel 1988: 164). Hegel tehát az ellenvetést a
természetfilozófiára próbálja leszűkíteni, és ezen belül is Schelling követőit hibáztatja. Schelling 1807.
november 2-án válaszolt, habár addig csak az előszót olvasta. „A polémia tehát – mint hozzám írott
leveledben mondod – csakis a visszaélésre és az epigonizmusra vonatkozhat, noha magában az
írásban ez a megkülönböztetés nem történik meg. Gondolhatod, mennyire boldog volnék, ha
sikerülne őket [a követőket] lerázni a nyakamról” (164). A kritika hatására Schelling
elbizonytalanodott: szeretné elfogadni Hegel magyarázatát, de ezt megnehezíti, hogy a szövegben
nem találja annak a megkülönböztetésnek a nyomát, amely az epigonizmust elválasztja az eredeti
koncepciótól. Azt valószínűsíthetjük, hogy Schelling még egyszer elolvasta az előszót, aztán pedig
rájött, hogy Hegel nemcsak a formalizmus, hanem több más vonatkozásban is bírálja, méghozzá
érzelmekkel telített érvekkel. Ezt követően Schelling és Hegel kapcsolata megszakadt.

      A Bevezetésben a Schelling-bírálat következményeivel állunk szemben. Schelling neve
természetesen itt sem fordul elő, de egy olyan kánonalkotási kísérlettel állunk szemben, amelyben
Schelling számára nincs többé hely. „Természetes felfogás [natürliche Vorstellung], hogy mielőtt a
filozófiában magához a dologhoz fogunk, nevezetesen a valóban létezőnek igazi megismeréséhez,
szükséges előbb megegyezni a megismerésre nézve, amelyet eszköznek [Werkzeug] tekintünk arra,
hogy hatalmunkba kerítsük az abszolútumot, vagy annak a közegnek [Mittel], amelyen keresztül
megpillantjuk azt” (Hegel 1979b: 47). Ebből a passzusból mindenekelőtt a „természetes felfogás”
kifejezése szorul értelmezésre. Hegel szeret kiindulni olyan konstellációkból, amelyek az olvasók
számára is jól ismertek, és nem szorulnak rá különösebb magyarázatokra. A „természetes felfogás”
most az egész újkori ismeretelméleti tradícióra vonatkozik. Hegel egy pillanatig sem rejti véka alá,
hogy tulajdonképpen az ismeretelmélet kritikáját szeretné kidolgozni. A mondat első részében mégis
van egy zavarba ejtő mozzanat: az ismeretelméleti tradíció leírása nagyon is a kanti koncepcióra van
szabva. Ebből máris következik, hogy Kant Hegel szemében nem egy nagy újító, hanem egy
meglehetősen hosszú tradíció betetőzője. (Már szó sincs tehát kopernikuszi fordulatról vagy a
filozófia reformációjáról.) Ezzel Hegel felborítja a Kant-követők egyetemes konszenzusát. A vita most
már nem Reinholddal, de nem is Schellinggel, hanem Kanttal, és rajta keresztül az egész újkori
ismeretelméleti tradícióval folyik. A fentiekben idézett mondat második részének már van egy pozitív
aspektusa is: a megismerés (így vagy úgy) az abszolútumra irányul. A „valóban létező igazi
megismerése” helyébe az abszolútum megismerése lép, s ez az elmozdulás már jelzi azt a
különbséget, amely az újkori ismeretelmélet és Hegel korai koncepciója között húzódik. Az újkori
ismeretelmélet két alapvető előfeltevésre épül: 1. A megismerést és az abszolútumot el kell
választanunk egymástól; a megismerést már a tulajdonképpeni megismerés előtt meg kell ismernünk.
A megismerésnek ugyanis különböző módozatai lehetnek, egyes fajtái jobbak és hatékonyabbak
másoknál. Ezt az álláspontot Hegel számos meggondolással cáfolja. Egyrészt azt állítja, hogy így egy
végtelen regresszusba tévednénk: a megismerés vizsgálata a megismerés vizsgálatának vizsgálatához
vezetne és így tovább. Másrészt azt mondja, hogy a megismerésnek a megismerés előtt való
vizsgálata értelmetlenség. A későbbi filozófiatörténeti előadásokban Hegel így fogalmaz: „A
megismerőképességet vizsgálni annyi, mint azt megismerni. A követelmény tehát ez: ismerjük meg a
megismerőképességet, mielőtt megismerünk; ez ugyanaz, mintha úszni akarnánk, mielőtt bemegyünk
a vízbe” (Hegel 1977: 395). Harmadrészt a tévedéstől való félelem végső soron az igazságtól való
félelemként lepleződik le. 2. Ugyanígy meg kell különböztetnünk egymástól a megismerés folyamatát
a megismerés szubjektumától. Ezt a különbségtevést Hegel nem fejti ki részletesen, de a motívumait
könnyen rekonstruálhatjuk. A megismerőképesség a szubjektumnak csak egyfajta megnyilvánulása;
Novalistól származik a következő töredék: „[…] sokkal többre vagyunk és leszünk képesek, mint […]
megismerni” (Novalis 1996: 101; abban természetesen már nem lehetünk biztosak, hogy ez a
jellemzés közvetlenül vonatkoztatható az egész újkori ismeretelméleti tradícióra.). Hegel mindkét
szétválasztást az azonosságban oldja fel: az abszolútum megismerése önmegismerés, a szubjektum
pedig teljesen felolvad a megismerésben. Az abszolútum önmegismerése így egyúttal a szubjektum
önmegismerése is. Az egyik nem feltétele a másiknak, hanem közvetlenül egybeesnek. „A tiszta
önmegismerés az abszolút máslétben, ez az […] alapja és talaja a tudománynak, vagyis a tudás
általában” (Hegel 1979b: 21). Minden tudás és ezen keresztül az összes tudomány a „tiszta
önmegismerésen” keresztül jön létre. Az önmegismerés azonban mindig idegen közegben játszódik
le, amelyet Hegel „abszolút máslétnek” nevez. Ebből már az is következik, hogy a megismerés nem
megvilágosodásszerű állapot, hanem folyamat. „A tudomány abban, hogy fellép, maga is jelenség;
fellépése még nem ő teljesen kidolgozva a maga igazságában” (49). A szellem fenomenológiája így
mint az egyetlen igazi tudomány a „tudat tapasztalatának tudománya” (26). A tudat önmagára
vonatkozó tapasztalata a tudás különböző alakzatainak sorozatában bontakozik ki. A fenomenológia a
tudás megjelenő alakzataival foglalkozik. De mi garantálja az előrehaladást, azt, hogy a tudat
különböző alakzatai ne oldódjanak fel a parttalan divergencia folyamatában? Ez a garancia a
következő: az egész mozgásnak van egy mércéje, amely egyszersmind célként is szolgál.
„A cél azonban éppoly szükségszerűen van a tudás elé tűzve, mint a továbbhaladás sora; ott van, ahol
már nincs szükség arra, hogy túlmenjen önmagán, ahol megtalálja önmagát, s a fogalom megfelel a
tárgynak és a tárgy a fogalomnak” (51). A tudat magában foglalja a mércét, mégpedig azért, mert a
tudatban van egy bizonyos kettősség: a tudat egyrészt a tárgyra, másrészt önmagára vonatkozik. A
tudat egész útja e kettő összhangba hozására irányul, ezért ez az összhang eleve benne van a
tudatban. A szellem fenomenológiája tehát olyan utat jár be, amely a különböző tudatalakzatok
sorozatából áll. A mozgásnak ez az előrelendítő eleme a negáció, amely a tudat önmagára és a
tárgyra irányuló tartalmainak különbségéből fakad. „Az a nem azonosság, amely a tudatban fennáll az
én és a tárgyát alkotó szubsztancia között: különbségük, a negatív általában” (26). Az egész mozgás
két meghatározó eleme így a negativitás és a cél (vagy a mérce). Mindezek az elemzések a következő
tételben kulminálnak: „Az abszolútumról azt kell mondani, hogy lényegileg eredmény, hogy csak
a végén az, ami valójában; s épp ebben áll természete, hogy valóságos […] önmagává levés” (18).

     Mi motiválhatja az egyént arra, hogy belépjen az abszolútum önmegismerési folyamatába?
Amikor arról beszéltünk, hogy fel kell számolni a szubjektum és a megismerés közti választóvonalat,
akkor ezzel egy rejtett etikát is megfogalmaztunk: az ember igazi rendeltetése a tudásban és a
megismerésben való feloldódás. Hegel azonban nagyon is tudatában van annak, hogy ez az
elvont kellés nem szolgálhat igazi motivációként. Vagy talán csak azok számára, akik már elkötelezték
magukat a filozófia mellett, de nem azok számára, akik éppen most készülnek belépni a filozófia
kapuján. A filozófia csak akkor tud ezekkel az emberekkel valamit kezdeni, ha hajlandók belépni az
abszolútum mozgásába. Vagyis hajlandók elfogadni a szubjektum és az objektum azonosságát. Ha
megmakacsolják magukat, ha úgy gondolják, hogy az egyik oldalon állnak ők, és a másik oldalon a
világ, hogy a dolgok egy másvilági messzeséget alkotnak, akkor a filozófia „éterébe” való
felemelkedés lehetetlenné válik (21). Az egyénnek ezt a lépést magának kell megtennie, de
ugyanakkor lehetnek bizonyos követelései a tudománnyal szemben: „Az egyénnek joga van azt
követelni, hogy a tudomány legalább a létrát nyújtsa neki ehhez az állásponthoz, hogy ezt benne
magában mutassa fel neki.” Ez a megállapítás két elemet tartalmaz: az egyik oldalon áll a
létrametafora, a másikon a filozófia álláspontjának a megszólított tudatában való felmutatása. A
létrametafora a tudatalakzatok sorozatának átfogalmazása. A szellem fenomenológiája önnön
kifejtése során azt mutatja meg a filozófia kapujában álló ifjúnak, hogy fel lehet kapaszkodni az
abszolútumhoz, hogy az abszolútum elérhető. A filozófia álláspontjának a tudatban való felmutatása
– első megközelítésben – Fichtére látszik utalni, azzal a különbséggel, hogy Hegelnél az egész
folyamat sokkal célirányosabb, és művelődéselméleti értelmet kap. „A műveltség […] az egyén
oldaláról nézve abban áll, hogy az egyén megszerzi ezt a meglevőt, magába nyeli szervetlen
természetét és birtokba veszi a maga számára. Ez azonban az általános szellemnek […] semmi egyéb,
mint hogy megadja magának öntudatát, létrehozza levését és magára irányuló reflexióját” (23).

      A szellem első alakzata az „érzéki bizonyosság”, amelyet Hegel időnként „közvetlen tudás”-nak
is nevez. Első megközelítésben azt hihetnénk, hogy ez a leggazdagabb és a legbiztosabb tudás. A
lényege ugyanis a közvetlen rámutatás, melynek kulcsszava az „ez”. Az „ez” két formában jelenhet
meg, mint „most” és mint „itt”. A „most” például az éjszaka, az „itt” például a fa. Az érzékiség
azonban sohasem lehet bizonyos: az éjszaka mint most nemsokára megváltozik, és ha hátat
fordítunk, akkor az „itt” már nem fa, hanem ház. Mindebből következik, hogy az érzéki bizonyosság
mint az igazság kitüntetett formája messzemenően problematikus. A bizonyosság látszata csak azáltal
jöhetett létre, hogy úgy tűnt, közvetlen tudással van dolgunk. Mintha a tárgy képviselné közvetlenül
az igazat és a lényeget. A gondolkodásban azonban sem a tárgy, sem a dolog nem lehet közvetlen,
mindkettőjük a másik által közvetített. „Az érzéki bizonyosság tehát azt tapasztalja, hogy lényege sem
a tárgyban, sem az énben nincs, s a közvetlenség sem az egyiknek, sem a másiknak a közvetlensége
[…]” (60). Az érzéki bizonyosság vizsgálata az individualitás megragadását a maga ellenkezőjébe
fordítja át, és rámutat a benne rejlő általánosságra. „A természetes tudat […] mindig is maga halad
tovább ehhez az eredményhez, ami az igaz benne, és megszerzi a tapasztalatot róla […]” (62). Hegel
már a Kritisches Journal egyik tanulmányában úgy értelmezte Sextus Empiricus trópusait, hogy azok a
köznapi tudat kritikáját nyújtják. Sőt, egy helyen azt mondja, hogy a szkeptikusok érvei az „érzéki
észlelés” bizonytalanságairól szólnak, a legjelentősebb érvek pedig azt állítják, hogy „amit a látszat
alapján mondunk az objektumról, annak az ellenkezőjét is éppúgy el lehet mondani” ( Hegel 2001?:
119). A második alakzat az észrevevés. Ebben az esetben a léttel bíró általánosságként jelenik meg, és
ennyiben tartalmaz bizonyos közvetítést. A tárgyak a saját tulajdonságaikat fejezik ki, vagyis sokféle
tulajdonság egységeként jelennek meg. Nagyon érdekes, ahogy Hegel meghatározza ennek az
alakzatnak a megelőző alakzathoz való viszonyát: „A megszüntetés mutatja igazi kettős jelentését […]:
egyszerre negálás és megőrzés; a semmi mint az ez negációja megőrzi a közvetlenséget, s maga is
érzéki; de általános közvetlenség” (Hegel 1979b: 65). Az általánosság azt jelenti, hogy mindkét pólus
a maga közvetítettségében jelenik meg, a két pólus szétesettségét tekintve azonban semmi sem
változott. Az észrevevés és a tárgy továbbra is egymástól különváló mozzanatok. Az én most mint
általánosan közvetített, „mi”-ként jelenik meg. „Azáltal tehát, hogy a mi reflexiónknak tekintjük azt a
meghatározottságot, hogy általános közeg vagyunk, mi tartjuk fenn a dolognak ezt az önmagával-
való-azonosságát és igazságát, hogy egy” (69). Ezen a szinten jelenik meg a tudat körforgásában az
önmagára irányuló reflexió. A reflexió most nem a szétválasztottságot jelenti, hanem éppen ennek
korrekcióját. A tudat tudatára jut a maga nem igazságának, és képes ezt helyesbíteni. „A tudat
magatartása tehát, amelyet vizsgálni kell, olyan, hogy már nem csupán észrevesz, hanem tud magára
irányuló reflexiójáról is, és ezt elválasztja magától az egyszerű felfogástól” (68 sk.). E két szint
áttekintéséből máris vethetünk egy pillantást a szellem előrehaladó mozgásának általános és
alapvető sajátosságaira. 1. A mozgás a szubjektum és az objektum egyre szorosabb közvetítésének
irányába mutat. Most még csak annak felismeréséig jutottunk, hogy a két pólus önmagában
közvetített, a későbbiekben megkezdődik az egymással való közvetítés, a dualitás lassan
felszámolódik. 2. A második szinten megjelent az önmagára irányuló reflexió, vagyis a tudat egyszerre
tud egy tárgyról (valamilyen formában) és önmagáról. Az önmagáról való tudás a tárgyra vonatkozó
tudás kritikája, az az állandó kritika, amely előrehajtja a mozgást. Az előrehaladó mozgás azonban
tartalmaz bizonyos fajta fokozatosságot: nem radikálisan lépünk át az előző tudatalakzaton, hanem
úgy, hogy annak sajátosságait új megvilágításba helyezzük. 3. Hegel nem mondja ki nyíltan, de az első
két szint áttekintése után úgy tűnik, hogy a köznapi tudástól az abszolút tudáshoz való felemelkedés
útja csak megismétli a gondolkodás történetének eddigi eredményeit. Megismétli, de ugyanakkor
tovább is megy egy lépéssel. Így jutunk el az igazság szeretetétől magához az igazsághoz. Ez a
vonatkoztatási rendszer azonban feszültségben áll a Bevezetés nyitó gondolatával: most nem az
újkori ismeretelméleti tradíció meghaladásáról, hanem az egyetemes filozófiatörténet betetőzéséről
van szó.

A Fenomenológia a tudat, az öntudat, az ész és a szellem szintjein halad végig. Egy pillanatra meg kell
állnunk a „szellem” szó jelentésénél. A Fenomenológiában ennek alapjelentése az abszolútum, így a
szellemmel az abszolútum önmagához tér vissza, és ezzel eléri a maga kiteljesedését. A szellemnek
azonban Hegelnél mindig volt egy másik aspektusa is: vagy egy nép erkölcsiségére utalt, vagy egy
sajátos világot képviselő individuumra. A szellem alakzatainak valamiképpen ezt a jelentést is meg
kellene jeleníteniük. A másik oldalról tekintve: a szellem alakzatainak az eddigiek szerint még nincs
igazi történelmi realitásuk. Hegel most azt állítja, hogy a leereszkedés az egyediséghez, mint például
az érzéki bizonyossághoz és az észrevevéshez koronként különböző alakot ölt. Ezek a folyamatok és
összefüggések határozzák meg a vallás történetének legfontosabb állomásait is. A vallás mint a
szellem önmagáról való tudata, a természetvallástól, a művészetvalláson át a kinyilatkoztatott
vallásig vezet. Az első alakzat a természetvallás, amelynek lényege, hogy az érzéki bizonyosság és a
tudat hordozója isteni jelentést kap, és olyan fényként jelenik meg, amely elválik a sötétségtől. A
művészetvallás viszont a létnek az érzéki bizonyosságban való megjelenítésére törekszik: az istenit
mindenekelőtt a kőből készült szobrokban szeretné felmutatni. A kinyilatkoztatott vallás
mindenekelőtt Jézust tartja szem előtt, egy Istenember tanítását és kereszthalálát, és végső soron a
szentháromságról szóló tanításhoz fog eljutni. Miután a vallás mint az ésszerűen interpretált
keresztény vallás, a maga összes lehetőségét kimerítette, az abszolút tudás egyesíteni tudja a szellem
világi létezését és vallási tudatát. Ezzel a szellem önmaga számára is átláthatóvá válik, Schiller egyik
himnuszának szavaival: „Kelyhéből a nagy lélekvilágnak / Forr felé a végtelen” (Hegel 1979b: 415;
Kardos László fordítása.). Ezekkel a sorokkal zárul A szellem fenomenológiája; Hegel nagy
valószínűséggel olyan olvasókat feltételezett, akik Schiller versét (vagy legalábbis annak utolsó
versszakát) kívülről tudják. Ez a versszak egyetlen gondolatot ismétel: „Társtalan volt a nagy
Világmester / Betöltötte az űrt szellemekkel” (Schiller 1977: 51; Eörsi István fordítása,). A teremtő a
saját magánya miatt hozta létre a szellemeket, vagyis a szellem realizációit. A szellemben így
közvetlen egységet alkotnak a tudatalakzatok és a történelmi formációk. „A fogalmilag felfogott
történelem alkotja az abszolút szellem emlékezetét és golgotáját, trónjának valóságát, igazságát és
bizonyosságát, amely nélkül élettelen és magányos volna” (Hegel 1979b: 415). Úgy tűnik, Hegel
teljesítette a maga elé kitűzött feladatot, és megmutatta, hogy „a mi időnk [valóban] egy új korszakra
való átmenetnek ideje” (Hegel 1979b: 14).
     Hegel maga nem volt elégedett a mű kidolgozásával: „A részletekben történő kidolgozás – úgy
érzem – ártott az egész áttekinthetőségének; de maga ez az egész is, természetének megfelelően,
egy olyan oda-és-vissza-keresztbe-szövődés, hogy még ha jobban ki is volna dolgozva, akkor is sok
időmbe kerülne, mire világosabban és befejezettebben előállna” (Hegel 1988: 163).

7.7.2. A tudományok rendszere
A szellem fenomenológiájának egyik centrális helyén a következőket olvashatjuk: „A tudás csak mint
tudomány, vagyis mint rendszer valóságos, és csak mint ilyen mutatható be” (Hegel 1979b: 20). Ez az
idézet három komponenst tartalmaz: 1. A tudás a filozófia értelmében szerepel, vagy azt is
mondhatnánk, hogy a filozófiai tudásról van szó. 2. A tudomány és a rendszer azonos jelentésű. (Lásd
még: „A filozófia tudomány; e tekintetben a filozófiával kapcsolatos összes leírás […]
megegyezik” Fichte 1988: 188). 3. Ezért a filozófiát rendszerként kell kifejteni. Talán így is össze
lehetne foglalni A szellem fenomenológiájának célkitűzését. „Közreműködni abban, hogy a filozófia
közelebb jusson a tudomány formájához […], ezt tűztem magam elé” (11). A szóban forgó mű a
tudományos rendszert a szellem kibontakozásának folyamataként mutatja be. „A tudásnak [a
filozófiának] ezt a levését [Werden] mutatja be a szellemnek ez a fenomenológiája” (22). Másutt
Hegel ezt a kibontakozást „dialektikus mozgás”-nak nevezi (42), mindössze tíz évvel e mű
megjelenése után, A filozófiai tudományok enciklopédiájának alapvonalaiban, Hegel egy teljesen
másfajta rendszert dolgoz ki. Ez lett az egyetlen könyv, amely Hegel életében háromszor is megjelent:
1817-ben, 1827-ben és 1830-ban. Az egyes kiadások különbségeivel ezen a helyen nem tudunk
foglalkozni.

      A szellem fenomenológiájának a tudományra vonatkozó elképzelései még arra a feltevésre
épülnek, hogy a filozófia olyan tudás, amely egyúttal megteremti a tudományosság mintáját is. De
már Reinhold követői is úgy gondolták, hogy miután kidolgoztuk a tudományosság szerkezetét, fel
kell építenünk a meglévő tudományok rendszerét. Ebben a törekvésben a legmesszebb Johann
Benjamin Erhard jutott, de Fichte törekvéseit is ide lehet sorolni. Az Enciklopédiában Hegel mintha
ezt a feladatot tűzné maga elé. A programatikus megfogalmazásokban ez a különbség még alig-alig
érezhető. „A szabad és igazi gondolat magában konkrét, s így eszme, s egész általánosságban az
eszme vagy az abszolútum. A róla szóló tudomány lényegileg rendszer, mert az igaz mint konkrét csak
[…] mint totalitás van” (Hegel 1979a: 51). Persze vannak szembeötlő különbségek: most az eszméről
van szó, és a totalitás a konkrétumhoz kötődik. De az alapvető különbség csak nehezen látható. A
különbségek tulajdonképpen két megközelítésben dolgozhatók ki: a szisztematika tanulmányozásával
és a szellem fogalmának átalakulásán keresztül. 1. Az Enciklopédia három kötetből áll, amelyek a
logikát, a természet filozófiáját és szellem filozófiáját tárgyalják. Feltűnik, hogy ezek a megjelölések
nem konkrét szaktudományokat jelölnek: nem lehet véletlen, hogy a címben nem tudományokról,
hanem filozófiai tudományokról van szó. Visszatekintve persze már jól tudjuk, hogy néhány évtized
múlva fel fog gyorsulni a tudományoknak a filozófiából való kiválása, de ezt már Hegel is
egyértelműen megérezte. „Elmúlt, még nem is nagyon régen, az az elfogulatlan, látszólag boldog
állapot, amikor a filozófia kéz a kézben járt a tudományokkal és a műveltséggel […]” (12). Schelling és
követőinek természetfilozófiájával szemben A szellem fenomenológiája megfogalmazta a
formalizmus vádját; most azonban, miután kidolgozta a konkrétum általános elméletét, úgy gondolja,
hogy be van biztosítva a formalizmussal szemben. És végül csak az utolsó részben következik (nem is
a szellem fenomenológiája, hanem) a szellem filozófiája. Már ez is arra utal, hogy a szellem
fenomenológiája most puszta részdiszciplínaként jelenik meg. A szellem fenomenológiája a szubjektív
szellem középső része, amely az antropológia és a pszichológia közé illeszkedik. Ha egy rövid és
definíciószerű meghatározást keresünk a fenomenológiára, akkor a következőt emelhetjük ki: „A
szellem mint én: lényeg, de mivel a realitás a lényeg szférájában mint közvetlenül léttel bíró és
ugyanakkor mint eszmei van tételezve, azért mint a tudat csak megjelenése a szellemnek” (Hegel
1981: 198). A fenomenológia most a szellem puszta megjelenésével azonosul, és már nagyon messze
van a szellem átfogó koncepciójától. 2. Az eddigiek egyértelműen arra utalnak, hogy Hegelnél a
szellem fogalma is megváltozott. Először is feltűnik, hogy a szellem mintha elveszette volna a
vállalkozás egészét átható központi szerepét. „Ami az életben igaz, nagy és isteni, az eszme által az; a
filozófia célja az eszmének igaz alakjában és általánosságában való megragadása” (Hegel 1979a: 33;
a második kiemelés tőlem – W. J.). A szellem most már csak az eszme kibontakozásának egyik, igaz, a
legfontosabb és a végső állomása. De még e helyi érték megváltozása ellenére sem mondhatjuk, hogy
a szellem fogalma teljesen homogénná vált volna. Sőt, inkább azt kellene mondanunk, hogy a szellem
jelentéstartalmaiban visszatükröződik a könyv egészének felépítése. A szellem először is jelenti az ént
mint a megismerő szellemet, aztán mindazt, ami az embereket összetartja, és végül azt, amit
értékesnek tartunk, vagyis az egész kultúrát. A szellem filozófiájának első paragrafusai mégis egy
átfogó meghatározásra törekednek. Az eszme fokozatos konkretizálódásának csúcspontja, annak
legkonkrétabb és legfejlettebb formája a szellem (Hegel 1981: 9). „A szellem megismerése a
legkonkrétabb, ezért a legmagasabb rendű és legnehezebb megismerés” (uo.). Hegel addig elmegy,
hogy azt mondja, hogy csak ez a megismerés érdemli meg a „filozófiai szemlélet” nevét (10). A
szellem filozófiájának alapgondolatát Hegel a delphoi Apollón-templom feliratának értelmezésével
próbálja bemutatni. Ez a felirat így szólt: ismerd meg tenmagadat. A szellem szférájában tehát mindig
az önmegismerésről van szó. Csakhogy a modern ember – a szubjektivitás kialakulása után – már csak
nagyon nehezen képes meghallani e kijelentés értelmét. A modern ember azt gondolná, hogy a
felszólítás a különös képességeinek, jellemének és gyengéinek megismerésére irányul, vagyis
mindannak a feltárására, ami egy adott szubjektum különösségét kiteszi. A felszólítás eredeti
értelemben sokkal inkább arra irányult, hogy az ember „ismerje meg azt, ami igaz az emberben […],
magát a lényeget mint szellemet” (9). Az igazi konkrétum végül az emberben lévő általánosság
megragadásában csúcsosodik ki. Ezért a könyv – ha az ént a szellem értelmében tekintjük – a
következő, rendkívül ünnepélyes záráshoz vezet: „Én vagyok a lehelet, amely benne lakozik az élők
testében; én vagyok az élők kezdete, közepe, úgyszintén vége. Én vagyok a csillagok között a sugárzó
Nap, a lunáris jelek között a Hold. A szent könyvek között a himnuszok könyve, az érzékek között az
élők érzéke, értelme stb” (360; Ez egy idézet, amelyet Krisna [egy indiai nép, a jádavák] nemzeti hőse
mond a Mahabharáta 10. leckéjében.). A koncepcióban azonban jól látható feszültség van: egy olyan
filozófiai elméletet dolgoztunk ki, amelyben a filozófia csak a végső ponton jelenik meg. Lehet-e arról
beszélni, hogy a logika vagy a természetfilozófia, vagy a szubjektív és az objektív szellem a filozófia
különböző szféráit alkotja? Inkább az a benyomásunk, hogy Hegel ezeket a területeket mintegy
felkínálja a pozitivizálódó szaktudományoknak. De aztán a könyv egésze mégis úgy zárul, hogy csak
ezzel jutunk el egy olyan bázishoz, amiből az egész filozófia kiindulhat. „A filozófiának ez a fogalma
a magát gondoló eszme, a magáról tudó igazság, a logikai rendszer […]. A tudomány ily módon
visszatért kezdetéhez, s a logikai rendszer a tudomány eredménye […]” (368). Ennek a lépésnek az
alátámasztására Hegel nem fordít túl nagy gondot, de csak ezzel a lépéssel sikerül igazolni: az eszme
megragadása és a szellem elmélete egybeesik.

7.7.3. Történelem- és jogfilozófia
Hegelt már első korszakától kezdve foglalkoztatta a filozófia „gyakorlati” részének kérdése –
teológusként kézenfekvő is volt, hogy nem maradt meg az elméleti érdeklődésnél. A vallásra
vonatkozó gondolatokról már volt szó a rendszer különböző változatainak tárgyalásánál, az
esztétikáról az esszék közt lesz szó. Most a történelem- és a jogfilozófia gondolatmeneteire térünk ki
egy rövid bemutatás erejéig. Noha a világtörténelem filozófiájáról szóló előadások jelentek meg
később, mégis velük kezdjük a bemutatást, mert bizonyos értelemben a jogfilozófia keretét alkotják.
Az Előadások a világtörténet filozófiájáról (Vorlesungen über die Philosophie der Weltgeschichte,
1840) már Hegel halála után jelent meg tanítványai gondozásában hallgatóktól származó
előadásjegyzetekre támaszkodva. Értelmezésekor célszerű abból kiindulni, hogy Kant filozófiai
történetírásra tett javaslatának megvalósításával van dolgunk. Az „Emberiség egyetemes
történelmének eszméje […]” című esszé végén Kant felvetette, hogy célszerű volna filozófiailag
feldolgozni a történelmet a történetírás kezdeteitől, kijelölve a történelem fő sodrát, s a többi
nemzet történelmének érdekes epizódjait külsődlegesen kapcsolni a valódi történésekhez. Ami
Kantnál részben talán a történetírás metodológiájának megújítására tett javaslat volt, az Hegelnél
teljességgel szubsztanciális alakot öltött: a világtörténelem filozófiai rekonstrukciója nem
módszertani eszköz, hanem a történelem felszíne mögött munkáló valódi hatóerő feltárása és
felmutatása. Ez a szemléletmód Hegelnél világosan a teológiában gyökerezik. Azt a keresztény
gondolatot fejti ki saját, szellemfilozófiai alapkoncepciójával összefüggésben, mely szerint a világ
történései Isten gondviselésszerű irányítása alatt állnak s meg is felelnek neki, azaz nem lehet
kétséges, hogy a történelem eléri az Isten által meghatározott végcélját. „A történelem Isten
természetének kibontakozása egy különös meghatározott elemben” (Hegel 1979c: 31). A történelem
eddigi menetéből föl is tárhatók a fejlődés fő erővonalai, melyek az isteni célra vonatkoztatva egy
dinamikus filozófiai teodícea alapját alkotják: „Elmélkedésünk ennyiben teodícea, Isten igazolása,
amelyet Leibniz metafizikailag a maga módján még elvont, határozatlan kategóriákban kísérelt meg:
meg akarjuk érteni a bajt a világban általában, beleértve a gonoszt is, ki akarjuk békíteni a
negatívumot a gondolkodó szellemmel; a világtörténetben pedig a konkrét baj egész tömege tárul
elénk” (32). A történelem Hegel így meghatározott nézőpontjából a természettől elkülönülő szellem
birodalma, amely sematikusan háromféleképp jut szóhoz a műben: abszolút szellemként a
történelem szubsztanciája, emberi szellemként az, ami egyesülve van a természettel, s így törekszik
elérni a szellem tiszta formáját, s az egyes „népszellemek”, amelyek a szellem különös alakjaiként
közvetítenek az abszolút s az emberi szellem közt. Az emberi individuum alapvetően egy
meghatározott népszellem talaján kapcsolódik a szellem birodalmához, nem pedig közvetlenül az
abszolút szellemhez: „Minden egyén népének a fia e nép fejlődésének bizonyos fokán. Senki sem
ugorhatja át népének szellemét, mint ahogy nem ugorhatja át a földet sem” (69). A népszellem annak
korról korra változó lényege, amit általában a tág értelemben vett kultúra különböző aspektusaiként
szoktunk megragadni: vallás, alkotmány, magánjog, erkölcsiség, művészet, tudomány. Az emberi
individuumok kétfélék lehetnek: „fenntartó” és „világtörténeti” individuumok. Bármelyiket tekintjük
is, az individuum boldogsága nem célja a világtörténelemnek: „a történelem nem a boldogság talaja.
A boldogság korszakai üres lapok benne. Van ugyan kielégülés is a világtörténetben, de az nem az,
amit boldogságnak nevezünk; mert az olyan célok kielégítése, amelyek felette állnak a különös
érdekeknek. […] A világtörténeti egyének, akik ilyen célokat követtek, kielégültek ugyan, de nem
akartak boldogok lenni” (67). A fenntartó individuumok azok, akik cselekvésük, életük révén
megelevenítik az egyes népszellemalakzatokat. Ki-ki választ ugyan magának egy hivatást az
államközösségen belül, ám ettől kezdve nincs más tennivalója, mint megfelelni a hivatásának, vagyis
teljesítenie azokat a kötelességeit, melyek az adott hivatásból az adott népszellem adott
államalakulatának rendszerén belül számára nehézségek nélkül s teljes bizonyossággal tudhatók.
Morális megfontolásoknak csak addig van helyük az individuum életében, amíg világossá teszik a
maguk számára a hivatásukból fakadó alapértékeket és kötelességeket, ettől kezdve a moralitás már
tevékenység, a nekik megfelelő élet. Másként áll a dolog a világtörténeti egyénekkel – s kell is hogy
másként álljon, ha a világtörténelmi teodícea csakugyan dinamikus kell legyen, azaz ha meg kell
magyarázni, hogyan megy végbe a változás az egyes népszellemek között, hogyan jut tovább a
világszellem egyik alakzatáról a másikra. A világtörténeti egyedek nem a saját népszellemük alakjában
kapcsolódnak az általánoshoz, hanem valamiképp „a szubsztanciális szellem szerveivé” alakítják
magukat, azt teszik hivatásukká, ami „belsejükben megnyilatkozik”, azt, ami megfelel „a szellem
magasabb fokának”: „ők tudják, mi a világuknak, koruknak igazsága, mi a fogalom, a legközelebb
létrejövő általános, a többiek pedig […] az ő zászlójuk köré gyülekeznek, mert ők mondják ki azt,
aminek elérkezett az ideje” (71).

      Magának a fejlődésnek, melyet a világtörténeti egyének vezetnek be, két lényegi jegyét kell
kiemelnünk. Az egyik a perfektibilitás, a másik a szabadság. A természet változásaival ellentétben,
amelyeknek során abból, ami elpusztult, mindig ugyanaz jön újból létre, a szellem a tökéletesedés
birodalma: sosem jön létre még egyszer az, ami elmúlt, mindig magasabb fokon éled újra a szellem.
Ám ez nem azt jelenti Hegelnél, hogy előre meg lehet határozni, milyen alakzatok következnek a
szellem kibomlása során, s hogy mi lesz a végső alakzat: „Valójában a perfektibilitás majdnem éppoly
meghatározatlan valami, mint a változás általában; cél és vég nélkül való: a jobb, a tökéletesebb,
amelyre állítólag irányul, egészen határozatlan valami” (112). A világtörténelmi fokok fejlődését
Hegel egyfajta hagyomány szerint az emberi individuum kifejlődésének fokozataival állítja
analógiába, s ennek alapelve az öntudat, illetve az ezzel együtt járó szabadság. A történelem keleti
világbeli kezdeteinél a szellem még alig válik el a természettől, a gyermek szelleméhez hasonló, alig
van öntudata, szabadságot is csak egyvalaki élvez, az egyeduralkodó. A szellem ifjúkora a
történelemben a görög világ, a férfikora a római: szabadságát az egyén az állam szolgálatában éri el.
A negyedik korszak a germánoké, melyet a keresztény világgal, egyszersmind a szellem aggkorával
azonosít Hegel. Az isteni szellem a világba, éspedig az egyes egyénbe költözött, vagyis a szellem
gondolkodó öntudata s ezzel szabadsága kiteljesedett. A jogfilozófia megértése szempontjából is
fontos azonban hangsúlyozni, hogy ez a szabadság nem az önkényes választás szabadsága (libertas
indifferentiae), de nem is a természeti állapotban tekintett egyén szabadsága arra, hogy
államközösséget hozzon létre. Annak lehetőségében áll e szabadság, hogy gondolkodva meghaladjuk
konkrét, természeti létezésünket és vagy a népszellem közvetítésével – fenntartó egyénekként –,
vagy világtörténeti egyénekként közvetlenül kapcsolódjunk az általánoshoz, a szellemhez.

     A jogfilozófia alapvonalai (Grundlinien der Philosophie des Rechts oder Naturrecht und
Staatswissenschaft im Grundrisse, 1821) sokféle értelmezésre és sokféle, akár ellentétes irányokból
megfogalmazott kritikára adott már alkalmat. Amit mindenképp le kell szögezni, az az, hogy a „jog”
terminust igen tágan kell érteni: természetjog – ám nem a hagyományos értelemben –, államelmélet,
moralitás, erkölcsiség tartoznak hozzá. Két dologra kell mindenképp kitérni: az egyik az állam eredete
s funkciója Hegel szerint, a másik a valóság ésszerűségének tézise, amely sok félreértésnek szolgált
alapul.

      A történelemfilozófia alapján világossá kellett váljon, hogy az egyén szabadsága Hegel számára
spekulatív elv, nem pedig az az eredeti sajátossága az individuumnak, hogy eredeti természeti jogát
felajánlva szerződést kössön a többi, hasonló individuummal. S így hozza létre az államot, amely
alapvetően az individuumok kiszolgálására rendeltetett. Hegel állama nem ilyen természetű, de
másfelől nem is azonos a korabeli porosz államberendezkedéssel, amit gyakran szemére szokás vetni
– opportunizmusa okán azért nem egészen alaptalanul. Hegel állama az abszolút eszme
megnyilatkozása a mindenkori adott népszellemnek megfelelő fokozaton, az az institúció, amely az
egyének számára ténylegesen létező morális szubsztrátumot biztosít, kizárva bármifajta
elvont Sollen tételezését a moralitásnak az államtól független forrásaként. S ez az oka annak is, hogy
a természetjogot nem a hagyományos értelemben kell felfogni: semmiképp sem szolgálhat ugyanis
az adott állam partikuláris, pozitív jogrendjével szemben, attól független hivatkozási alapként
változtatások előidézésére: „ez a mű […] kísérlet az államnak mint magában ésszerűnek felfogására
és bemutatására. Mint filozófiai írásnak a legtávolabb kell lennie attól, hogy konstruálni
akarjon államot, amilyennek lennie kell. […] Hogy mi van: ezt kell felfogni, ez a filozófus feladata,
mert az, ami van, az ész” (Hegel 1971: 21). Az a Machiavellitől származó tipikusan újkori tézis tehát,
hogy a feladat a ténylegesen létező megragadása, nem konstrukció, itt meglehetősen érdekes
fordulattal a mindenkor létező állam bizonyos keretek közti apológiáját szolgálja: a mindenkori állam
nem azért ésszerű, mert ideális, hanem azért, mert optimális: a szellem kibomlásának az adott
korszakban egyedül lehetséges változata.

7.8. Feuerbach: a hegeli filozófia antropológiai bírálata
Ludwig Feuerbach (1804–1872) 1839-ben publikálta A hegeli filozófia kritikájához című alapvető
jelentőségű tanulmányát. A dolgozat nem Hegelnek ezt vagy azt a nézetét, hanem filozófiájának
alapgondolatát veszi célba. „Hegel filozófiájának legeslegelejétől kezdve […] az abszolút azonosság
feltételezéséből indult ki. Az abszolút azonosságnak vagy általában az abszolútumnak az eszméje
egyszerűen objektív igazság volt a számára, és nemcsak egy igazság, hanem az abszolút igazság […] –
az abszolút, vagyis többé már kétségbe nem vonható, minden kritikán és szkepszisen felülemelkedő
eszme” (Feuerbach 1978a: 134). Ez a felütés már mutatja, hogy a filozófiának ez az álláspontja és
tárgya problematikussá vált. Másutt Feuerbach azt mondja, hogy a hegeli filozófia a régi keleti
azonosság germán átfogalmazásának tekinthető. A kritika így visszakanyarodik ahhoz a gondolathoz,
amellyel Hegel Schellingtől próbált elrugaszkodni: Hegel az azonosság statikus formáján próbált
felülemelkedni, ez azonban Feuerbach szerint nem jelent igazi újítást. Feuerbach nem e koncepció
szükségszerű formalizmusát, és az általa kiváltott unalmat veszi górcső alá. Az abszolútum
filozófiájának        önértelmezése        szerint    a       filozófiának      nincsenek előfeltevései.
A Fenomenológia előszavában Hegel a következőket írta: „Az igaz az egész. Az egész pedig csak a
fejlődése által kiteljesülő lényeg” (Hegel 1979b: 18). Még a Fenomenológia megjelenése előtt Jacobi
az igazra egészen más meghatározást adott: „Az igaz alatt valami olyasmit értek, ami a tudás előtt és
azon kívül helyezkedik el; ami a tudásnak, a tudás képességének és az észnek értéket ad” ( Jacobi
1976: 32). Vagyis az előfeltevések feltárása egyúttal az abszolútum bírálatát is jelenti. Feuerbach
szerint a hegeli filozófia a következő előfeltevéseket tartalmazza: 1. Ez a filozófia is egy
meghatározott szellem és egy meghatározott műveltség talaján jött létre. Az adott kor evidenciái,
kérdésfeltevései és érdeklődési irányai a hegeli filozófia számára is előfeltételekként szolgálnak. 2. A
hegeli filozófia valóban a legtökéletesebb rendszer: már kezdetben az abszolútum álláspontjára
helyezkedik, és a végén az abszolútum beteljesedéséhez jut el. Ahelyett, hogy azt mondanánk, hogy a
hegeli filozófiának nincs előfeltevése, azt is mondhatnánk, hogy önmaga előfeltevése. Ez pedig úgy is
megfogalmazható, hogy az egész hegeli filozófia egyetlen hatalmas circulus vitiosus. 3. A hegeli
filozófia a filozófiába most belépő ifjút szeretné megszólítani, benne magában szeretné felmutatni a
szellem alakzatait. A Fenomenológiában Hegel a következőket írta: „az egyén az abszolút forma, azaz
önmagának közvetlen bizonyossága és ezzel a […] feltétlen lét” (Hegel 1979b: 21). Ez azonban azt
jelenti, hogy az egyéntől is elvárunk bizonyos képességeket, és nemcsak azt a hajlamot vagy
készséget, melynek eredményeként belép az abszolútum folyamatába. Ez a feltételezett képesség
pedig az értelem. Hegel „csupán […] megjeleníti, bemutatja nekem, amit nekem magamban kell
utána csinálnom”, és így „feltételezi az értelmet” (Feuerbach 1978 a: 113).

      Ez a három előfeltevés mutatja, hogy a hegeli filozófia nem „a filozófia eszméjének abszolút
valósága” (96). Ezt a megállapítást valószínűleg úgy kell értenünk, hogy a hegeli filozófia is egyike a
filozófiatörténeti alakzatoknak. Hegel olyan igényekkel ruházta fel a saját filozófiai elméletalkotását,
amelyre a véges emberi szellem egyáltalán nem is képes. Goethe 1798. május 4-én ezt írta
Schillernek: „Csak az összes ember ismeri meg a természetet, csak az összes ember éli meg az
emberit.” Feuerbach arra is rájött, hogy Hegel filozófiája csak azért léphet fel ilyen igényekkel, mert
van még egy, minden eddiginél alapvetőbb előfeltevése: az idő megállítása. Feuerbach itt érdekes
megvilágításba helyez egy olyan gondolatot, amely a Kant utáni egész filozófiát jellemzi: a filozófia
tudománnyá tétele egyúttal a filozófia lezárását is jelentené. Feuerbach Hegel-kritikájának
legmélyebb rétege egy radikálisan historizált nézőpont. Ha minden filozófiában egy adott kor
szellemisége jut kifejezésre, akkor nincs egyetlen olyan filozófia sem, amely önmagának kitüntetett
helyi értéket tulajdoníthatna. „Ha az idő csakúgy, mint azelőtt, tovább folytatná szomorú folyását,
akkor a hegeli filozófia elkerülhetetlenül elvesztené az abszolútság predikátumát” (99). Feuerbach
feltételes módban fogalmaz, pedig egy nagyon szigorú, de apodiktikus ítéletet mond ki: a hegeli
filozófia egy teljesen abszurd feltevéssel él, amikor az idő megállását vagy megállítását sugallja.
Minden kornak megvan a maga filozófiája, és így Hegel halála után is neki kell állni egy új filozófia
kidolgozásának.

      Ez a kritika plauzibilisnek tűnik ugyan, mégis van néhány problematikus pontja. Hegel már
a Fenomenológiában is a saját elméleti koncepciójának nézőpontjából értelmezte a történelmet.
Vagy másként fogalmazva, a történelmet egy bizonyos végpontból kiindulva konstruálta meg. Ez azt
is jelenti, hogy a történelem nem empirikus értelemben szerepel, hanem egy végpont felől van
megkonstruálva. A radikális historizmus azt jelenti, hogy a történetiségnek nemcsak ez a teleologikus
értelme létezik, hanem ennél alapvetőbb az egymásra következésre és a szakadatlan változásra épülő
empirikus történelemfogalom. Mindössze nyolc évvel Hegel halála után Feuerbach máris a
következőt kérdezi: „Tekinthetjük-e egy másik kor filozófiáját, a múlt filozófiáját a sajátunknak,
modernnek?” A kérdés, mint korábban a feltételes kijelentés, újra egy szigorú ítéletre utal, amelynek
fonákján az a gondolat áll, hogy minden kornak meg kell alkotnia a saját filozófiáját. De milyen legyen
ez a filozófia? Az eddigi gondolatmenetből csak az következik, hogy szét kell törnünk az abszolútumra
vonatkozó elképzeléseket. „Az egyetlen előfeltétel nélkül kezdődő filozófia az, amelynek megvan a
szabadsága és bátorsága, hogy önmagát kétségbe vonja, amely önmagát ellentétéből hozza létre”
(123). Feuerbach itt még nyilvánvalóan a hegeli retorika foglya: úgy tesz, mintha átvenné az
előfeltevés nélküli filozófia programját. Ezért inkább arra kell figyelnünk, hogy a Hegel utáni
filozófiának önmaga ellentétéből kell kiindulnia. Vennie kell a bátorságot ahhoz, hogy a saját
ellentéténél kezdje. Hegel szóhasználata néha maga is ebbe az irányba látszik mutatni, hiszen létről
és lényegről beszél, de igazából mindig csak a lét és a gondolkodás azonosságára gondol. De mi az,
ami szemben áll a filozófiával, vagy az általában vett gondolkodással? Térjünk vissza
a Fenomenológia első tudatalakzatához: az érzéki bizonyossághoz. Feuerbach szerint az érzéki
bizonyosságnak nem az a problémája, hogy csak látszatra nyújt biztos tudást, hanem inkább az, hogy
már maga is a tudás egy bizonyos alakzata. Az a másik tehát, ami a tudás előtt helyezkedik el, és
amire a tudásnak vonatkoznia kell: az érzékiség. Az itt és a most nagyon is reális egzisztenciának
bizonyul; a Fenomenológia legnagyobb problémája az, hogy ezeket logikai entitásokká értelmezi át.
„A Fenomenológia nem más, mint a fenomenológiai logika” (133).

      Néhány évvel később az Előzetes tézisek a filozófia megreformálásához című dolgozatában
Feuerbach ezt a gondolatot a véges és a végtelen szembeállításaként értelmezi. Érdekes módon
a Fenomenológiában csak egyszer szerepel a véges és a végtelen egységének gondolata mint az
abszolútum egyik tulajdonsága (Hegel 1979b: 28). Feuerbach azt mondja, hogy a véges és a végtelen
fogalmait az „abszolút filozófia” értelmében kell használnunk: a végtelenség az abszolútum
sajátossága, a véges viszont az abszolútum ellentéte, amelynek meg kell semmisülnie a végtelenben.
A filozófia Hegelnél az abszolútummal, a végtelennel kezdődik, a megreformált filozófiának azonban
a végesből, a „meghatározottból, a valóságosból” kell kiindulnia. Ennek oka pedig az, hogy a végesnek
elsőbbsége van a végtelennel szemben. „A végtelen egyáltalán nem gondolható el a véges nélkül”
(Feuerbach 1978b: 217). Ezt a nagyon határozott megállapítást Feuerbach újra egy kérdéssel próbálja
alátámasztani: „Elgondolhatod-e, definiálhatod-e a minőséget anélkül, hogy egy meghatározott
minőségre gondolnál?” Feuerbach érvelése nagyon alapvető rétegeket érint, és sokszor különböző
szempontból próbálja körüljárni az összefüggéseket, miközben még az ellentmondó
megfogalmazásoktól sem riad vissza. Néha azt állítja, hogy az a filozófia, amely a végtelenből indul ki,
sohasem fog eljutni a véges igazi állításához. Máskor viszont azt mondja, hogy „a véges igazságát az
abszolút filozófia csak közvetett, fordított módon mondja ki” (216). A hegeli filozófia egész
eljárásmódja így helytelen, mert a feje tetejére állítja az összefüggéseket. „A spekulatív filozófia
eddigi menete az elvonttól a konkréthoz, az ideálistól a reálishoz – fordított menet” (218). A feladat
ennek a menetnek a visszafordítása. A filozófia feladata ebben az esetben a közvetlenség leírása. „A
filozófia annak megismerése, ami van. A dolgokat és lényeket úgy gondolni el, úgy ismerni
meg, ahogy vannak – ez a filozófia legmagasabb törvénye, legmagasabb feladata.” A véges és a
végtelen viszonyának ilyen meghatározása analóg e viszonynak a teológiában való meghatározásával.
„Az »abszolút szellem« a teológia »elválasztott szelleme«, amely a hegeli filozófiában még mindig ott
bolyong kísértetként” (212). Mindenesetre ebből kiindulva Feuerbach úgy gondolja, hogy a hegeli
filozófia bírálata egyúttal a teológia bírálatát is jelenti, és megfordítva. Ezzel a gondolattal Feuerbach
kapcsolódni tudott az ifjúhegeliánus mozgalom valláskritikájához. David Friedrich Strauß (1808–
1874) 1838-ban a következőket írta: „Már az egyetemi éveimben nekem és a barátaimnak úgy tűnt,
hogy a rendszernek a teológia számára legfontosabb pontja a vallási képzet és fogalom
megkülönböztetése. […] A legjelentősebb kérdésnek az tűnt számunkra, hogy milyen viszony van a
fogalom és a Biblia történeti részei, főleg az evangéliumok között” (Strauß 1985: 51).

      Az Előzetes tézisek a filozófia megreformálásához című dolgozat nyitó soraiban Feuerbach
meglehetősen furcsán fogalmaz: „A teológia titka az antropológia, a spekulatív filozófia titka viszont
[…] a spekulatív teológia” (Feuerbach 1978b: 207). A titok szó ebben az esetben azt jelenti, hogy egy
adott gondolatot vagy összefüggést csak úgy tudunk megérteni, ha visszavezetjük egy másik
gondolatra vagy összefüggésre. Ezek után azt mondhatjuk, hogy a fenti megfogalmazás két elemet
tartalmaz: egyrészt a teológiát az antropológiára, másrészt a hegeli filozófiát a teológiára kell
visszavezetnünk. A teológia és a filozófia így már nem analógok egymással, hanem a filozófia
megértését a teológia megértésére kell visszavezetnünk. Így jön létre a redukciók láncolata,
amelynek végső eredménye úgy fogalmazható meg, hogy az ember lényegének értelmezésével
tulajdonképpen mindent megoldottunk. Az eddigiekben az ember lényegéről annyit tudtunk meg,
hogy a végességében vagy érzékiségében áll. Feuerbach is rájön azonban arra, hogy ha az ember
lényegét kimondottan az érzékiséghez kötjük, akkor megfosztjuk magunkat attól az általános
közegtől, amely alapján beszélni lehet róla. Az ember lényege ezért (legalábbis az 1841-ben
megjelent A kereszténység lényege című műben) az állattal való összehasonlításon keresztül
határozható meg. Azt szokták mondani, hogy az ember abban különbözik az állattól, hogy van tudata.
De a tudat mint önérzés, észlelés és kommunikációs képesség az állatokra is jellemző; ezért a tudatot
egy szigorúbb és speciálisabb értelemben kell használnunk. A tudat annyit jelent, mint valamit
tárggyá tenni; a legszigorúbb értelemben tudatról csak akkor beszélhetünk, ha valamelyik lény a saját
nemét, a saját lényegét tudja a maga tárgyává tenni. (Egy lény lényegét a maga neme, a nemére való
vonatkozás határozza meg.) Feuerbach elemzései ezen a ponton mintha két tendenciára hasadnának
szét: 1. Az ember általában vett lényege abban áll, hogy valamit a maga tárgyává tud tenni. „Az
ember tárgy nélkül semmi” (Feuerbach 1978c: 40). A „semmi”-t ebben az esetben valószínűleg úgy
kell értenünk, hogy nincs összhangban a saját lényegével. „A tárgyon ébred tehát az
ember öntudatra, a tárgy tudata az ember öntudata. A tárgyból ismered meg az embert:
rajta mutatkozik meg számodra az ember lényege […], igazi objektív énje” (Uo.). A tárggyá tevésnek
az a jelentősége, hogy az ember mindent képes visszaemelni a saját hatókörébe, mindent képes újra
elsajátítani. Ennek a gondolatnak van egy rejtett következménye: az embert számos olyan dolog veszi
körül, ami függetlenné vált, eltávolodott tőle. A tárggyá tevés képessége azt jelenti, hogy az ember
ezeket újra a saját hatókörébe tudja vonni. Az embertől eltávolodott dolgokat Feuerbach a
„végtelenség” fogalmával ragadja meg. 2. Feuerbach ugyanakkor az ember lényegét speciálisan az
ember nembeliségében látja. Ebben az esetben azt mondhatjuk, hogy az emberhez hozzátartozik a
végtelenség.     „Minden     lény önmagában       és    önmagáért     végtelen,    istene,     legfőbb
lényege önmagában van” (43). Ebben az esetben viszont azt kell mondanunk, hogy az ember lényege
szerint a véges és a végtelen egysége. A hiba „csak” abból származik, ha ezt a végtelent kivetítjük, és
függetlenítjük      az     embertől.     „Ha      tehát     a     végtelent      gondolod,       akkor
a gondolkodóképesség végtelenségét gondolod és igazolod, ha a végtelent érzed, akkor
az érzőképesség végtelenségét érzed és igazolod” (44). Feuerbach a vallást inkább ebben az utóbbi
összefüggésrendszerben elemzi. De ennek áttekintése előtt még rá kell mutatnunk az érzéki tárgyak
és a vallási tárgyak megkülönböztetésére. Az érzéki tárgy az emberen kívül helyezkedik el, a vallási
tárgy viszont az emberben van. Az első esetben a tárgy tudatáról, a második esetben a tárgy
öntudatáról beszélhetünk; e különbség ellenére természetesen mindkét tárgy eltávolodhat az
embertől. Feuerbach mindenekelőtt Isten létét tekinti az öntudat kivetítésének: „Isten tudata az
ember öntudata, Isten megismerése az ember önmegismerése. Az embert Istenéből ismered meg,
viszont az emberből ismered meg istenét is; e kettő egy és ugyanaz” (49). Az embernek Istenhez való
viszonyában tehát a saját neméhez való viszonya ölt „kísértetszerű” formát: „Az isteni lény nem más,
mint az emberi lény, vagy helyesebben: az ember lényege, amelyet elkülönítettek az egyéni, azaz
valóságos hús-vér ember korlátaitól” (50).

7.9. Marx Hegel-kritikája és társadalomelmélete
A fiatal Karl Marx (1818–1883) is mindenekelőtt a hegeli filozófiával próbál szembenézni, és ebben a
törekvésében döntően a feuerbachi koncepcióra támaszkodik. Marx – első megközelítésben – a
hegeli Jogfilozófiát ugyanolyan szempontok alapján bírálja, mint Feuerbach a Fenomenológiát.
A Jogfilozófia legnagyobb tartalmi problémáját Marx abban látja, hogy az állam megdicsőítésére
hajlik: az állam „a magát akaratként megvalósító ész hatalma” (Hegel 1983: 267). Ugyanakkor az
állam a társadalom létének betetőzése, „az erkölcsi eszme valósága” (261). Marx részletesen idézi és
kommentálja a Jogfilozófiának az államra vonatkozó paragrafusait, és végső soron azt próbálja
megmutatni, hogy Hegel a végtelenség vagy az általánosság túlereje miatt nem képes megragadni a
társadalom valóságos struktúráját. Nem egy konkrét koncepcionális hiba miatt hajlik az állam
kitüntetésére, hanem azért, mert a spekulatív filozófia eleve ehhez a következtetéshez vezet. Marx
stiláris elemzésekkel azt próbálja kimutatni, hogy Hegel filozófiai nyelvezetében egyfajta miszticizmus
működik. Ha már Feuerbach azt írta a Fenomenológiáról, hogy abban az elvont logikai szempont válik
dominánssá, akkor ugyanez elmondható a hegeli államjogról is. Marx mintegy alkalmazza a
feuerbachi koncepciót, amikor a következőket írja: „Az eszme termékévé, predikátumává tette azt,
ami a szubjektuma. Nem a tárgyból fejleszti ki a gondolkodását, hanem a tárgyat fejleszti ki a logika
elvont szférájában önmagával elkészült gondolkodás szerint. Nem arról van szó nála, hogy kifejlessze
a politikai berendezkedés meghatározott eszméjét, hanem arról, hogy a politikai berendezkedést
viszonyba hozza az elvont eszmével, hogy a politikai berendezkedést (az eszme) élettörténetének egy
tagjaként rangsorolja, ami nyilvánvalóan misztifikáció” (Marx 1957b: 213). A kritikák tárgyi
különbségei tartalmi különbségekhez is vezetnek: amíg Feuerbachnál az érzéki lény, az individuum
alkotta a végső bázist, addig Marxnál ezt a szerepet a polgári társadalom töltötte be. Pontosabb
talán, ha azt mondjuk, hogy a fiatal Marx érdeklődésének homlokterében a társadalmi körülmények
között élő individuum áll. Ezért néha Marx mintha átmenetet próbálna konstruálni az antropológiai
alapvetés és a társadalomfilozófia megalapozása között. A hegeli jogfilozófia kritikájához című műben
olvashatjuk: „De az ember nem valami elvont, a világon kívül kuksoló lény: az ember az ember világa,
az állam, a társadalom” (Marx 1957a: 378). Ezt a kettősséget úgy is megfogalmazhatjuk, hogy Marx
sokáig nem dönti el, hogy a végességet az antropológiával vagy a társadalmisággal azonosítsa-e. A
német ideológiában (1846/47) a következőket olvashatjuk: „Az előfeltételek, amelyekkel kezdjük,
nem önkényesek, nem dogmák, hanem valóságos előfeltételek, amelyektől csak a képzeletben lehet
elvonatkoztatni. […] Minden emberi történelem első előfeltétele természetesen eleven emberi
egyének létezése” (Marx–Engels 1960: 22). Itt egyenesen úgy tűnik, mintha Marx felelevenítené
Feuerbach antropológiai perspektíváját. „Az embereket az állatoktól megkülönböztethetjük a
tudattal, a vallással, vagy amivel akarjuk” (23.). Marx nem mondja, hogy ez a meghatározás jó vagy
rossz, hanem csak azt, hogy teljesen közömbös. És most jön egy perspektívaváltás: „Ők maguk akkor
kezdik el magukat az állatoktól megkülönböztetni, amikor termelni kezdik létfenntartási eszközeiket
[…]” (uo.). (Ugyanezt az összefüggést fejti ki a perspektívaváltás nélkül egy kihúzott passzus: „Ezeknek
az egyéneknek első történelmi cselekedete, amely által megkülönböztetik magukat az állatoktól, nem
az, hogy gondolkoznak, hanem hogy létfenntartási eszközeiket termelni kezdik” (Uo.). Ezt a
perspektívaváltást csakis úgy magyarázhatjuk, hogy a spekulációnál előrébb való a praxis. Az
antropológiai perspektívából kiindulva így mégis eljutottunk a polgári társadalomhoz, pontosabban
annak gazdasági alapzatához.

       Marx azonban nemcsak átrendezi a feuerbachi kritikát, hanem meg is próbál túllépni rajta.
Ebben a törekvésében teljesen osztozik a korabeli ifjúhegeliánus mozgalommal, mindenekelőtt Edgar
Bauer Der Streit der Kritik mit Kirche und Staat (A kritika harca az egyházzal s az állammal, 1843) című
művével. Marx A hegeli jogfilozófia kritikájához című tanulmányának nyitó soraiban a következőket
írja: „Németországban a vallás kritikája lényegében lezárult, márpedig a vallás kritikája minden kritika
előfeltétele” (Marx 1957a: 378). Nem lenne nehéz megmutatni, hogy ezek a sorok Bauer egyik
megállapítását ismétlik: „A kritika eddig főként a vallás és a teológia területén mozgott. A
leglényegesebb dologgal foglalkozott. Mert a vallásban benne van az emberi gyengeség és függőség
elmélete […]” (Bauer 1985: 584). Marx – mintegy tovább szőve Bauer leírását – a következőképpen
foglalja össze az eddigi kritika legfontosabb hozadékát: „A vallási nyomorúság a valóságos
nyomorúság kifejezése, s egyszersmind tiltakozás a valóságos nyomorúság ellen. A vallás a
szorongatott teremtmény sóhaja, egy szívtelen világ lelke […]. A vallás a nép ópiuma” (Marx 1957a:
378). Már az eddigi megfogalmazások is egyértelműen mutatják, hogy mind Bauer, mind Marx úgy
szeretnének túllépni Feuerbachon, hogy mintegy meghosszabbítják a vallás kritikáját. Bauer így
fogalmaz: „Ha tehát a kritikáról beszélünk, akkor mindenekelőtt a teológiaellenes kritikára
gondolunk; eddig ez volt, és ennek kellett lennie a legtevékenyebbnek. De a kritikának túl kell lépnie
a pusztán vallásellenes kritika keretein” (Bauer 1985: 585). Talán erre gondolhatott Marx is, amikor a
nyitó mondatban megpróbálja kitágítani a kritika jelentését. Ebből már jól látható, hogy Bauer és
Marx egyaránt a társadalom bírálata felé tapogatózott. Ezen a ponton az elemzések azonban elválnak
egymástól. Bauer sokkal többet foglalkozik a kritika általános sajátosságainak leírásával. „A kritika az
embert egésszé, egy önmagát szabad belátásból, valóban erkölcsi ismeretek alapján önmagát
meghatározó emberré akarja tenni” (597). Marx átveszi ezt a gondolatot is: „A vallást mint a
nép illuzórikus boldogságát megszüntetni annyi, mint a nép valóságos boldogságát követelni. Az
állapotáról táplált illúziók feladását követelni annyi, mint amaz állapot feladását követelni, amely
rászorul az illúziókra” (Marx 1957a: 378. sk.). Bauer és Marx gondolatmenete abban is megegyezik,
hogy a valláson átlépő kritikának gyakorlativá kell válnia. Bauer a nép álláspontját és az előítéleteket
lebontó gondolkodást próbálja összekötni egymással. „Ha a [nép] gondolkodik, akkor meg fogja
ismerni a maga jogát és a maga hatalmát; és amit aztán tenni fog, arra vonatkozóan már nem kell
útmutatásokat adnunk” (Bauer 1985: 589). Marx megfogalmazása ennél is metaforikusabb: „miként
a filozófia [értsd: a kritika] a proletariátusban találja meg az anyagi, úgy a proletariátus a filozófiában
találja meg a szellemi fegyvereit” (Marx 1957a: 390). Marx a feuerbachi valláskritika meghaladása
során jutott el a proletariátus történelmi szerepének tematizálásához, habár ez a lépés – ahogy azt az
ifjúhegeliánusok példája mutatja – egyáltalán nem kényszerítő.

      A marxi társadalomelmélet kidolgozása felé a döntő lépést az 1844-ből származó Gazdasági-
filozófiai kéziratok tették meg. Ennek zárófejezetében a Fenomenológia egyik mértékadó kritikájával
találkozhatunk. A Fenomenológiában Marx szerint kettős hiba van. 1. Ha a szellem előrehaladó
mozgását elidegenedési folyamatként értelmezzük, akkor azt mondhatjuk, hogy Hegel ezt a
folyamatot pusztán spekulatívnak tekintette. Ebből következően nála nem a gazdaság és az
államhatalom elidegenedéséről van szó, hanem az elvont gondolkodás elidegenedéséről. Ez pedig azt
jelentené, hogy Hegelnél már megtalálhatjuk a spekuláció önkritikáját. 2. Ez a kritika azonban
problematikus, mert hibás mércét alkalmaz: „a filozófus [tulajdonképpen] magát […]
alkalmazza mércéül az elidegenült világra” (Marx 1970: 103). Az első szempontról elmondhatjuk,
hogy már Feuerbachnál is megtalálható, azzal a különbséggel, hogy Marxnál most valóságos
társadalmi kategóriákról van szó. A mérce kérdésének felvetésében azonban Marx jóval élesebben
fogalmaz, mint Feuerbach. Feuerbachnál a kritika értelme a végesség visszaperlésében állt; vagy úgy
is mondhatnánk, hogy a kritika lényege éppen a nem azonosság kimutatásában állt. Feuerbach egy
helyen azt mondja, hogy minden kritika elemi feltétele, hogy a szubjektívet és az objektívet meg
lehessen különböztetni egymástól. Bauer a kritika mércéje helyett a kritika bázisáról beszél, és ezt az
emberi szabadsággal azonosítja. „A modern kritika az emberi szellemet teljesen belehelyezi a maga
jogaiba és a maga uralmába. Nem hagyja, hogy a szellem pusztán szolgáljon és a szellem után
kullogjon” (Bauer 1985: 600). Marx kritikafogalmának két aspektusa van: egyrészt megpróbálja
kihámozni a hegeli filozófia véges tartalmát. A kritikából így az azonosság felrobbantása következik.
A Fenomenológia sajátos olvasatával Marx most minden korábbi kísérleténél messzebb megy. „A
nagyság a hegeli Fenomenológiában és végeredményében – a negativitás dialektikájában mint a
mozgató és létrehozó elvben – tehát először is az […], hogy […] a munka lényegét felfogja és a tárgyi
embert, az igazi, mert valóságos embert saját munkája eredményeként fogalmilag megragadja”
(Marx 1970: 104–105). A Fenomenológiának a spekuláció kontextusából való kiemelése így a munka
világának elemzéséhez vezet. A munka világában lehet kimutatni – Marx szerint – az elidegenedés
valóságos formáit. A spekulatív filozófia kritikája így a gazdaság filozófiai elemzésébe csap át.

Marx a későbbi nagy műveit általában a politikai gazdaságtan bírálatának nevezte. Ez elsősorban nem
azt jelenti, hogy a meglévő közgazdasági elméleteket bírálja, hanem azt, hogy a kritikát eleve a
gazdasági jelenségek filozófiai értelmezéseként tekintette, még akkor is, ha a filozófiai tartalom egyre
vékonyabb lett.

     A közgazdasági tények filozófiai értelmezését Marx a következőképpen indokolja: „Kiindultunk a
nemzetgazdaságtan előfeltevéseiből. Elfogadtuk nyelvét és törvényeit. […] Magából a
nemzetgazdaságtanból – saját szavaival – mutattuk meg, hogy a munkás áruvá, mégpedig a
legnyomorúságosabb áruvá süllyed le, hogy a munkás nyomora fordított arányban áll termelésének
hatalmával és nagyságával” (44). A közgazdaságtan immanens interpretációjából indultunk ki, de
ennek az interpretációnak volt egy merőben új eleme, amely első megközelítésben leszűkítésként
értelmezhető. A hagyományos közgazdaságtan három termelési forrással számolt: a munkával, a
tőkével és a földdel; Marx viszont a munkát próbálja kitüntetni a másik kettővel szemben. Ez a
kitüntetés azonban még nem jelenti automatikusan a közgazdasági tények és összefüggések filozófiai
magyarázatát. A filozófiai fordulat úgy jön létre, hogy a kitüntetett mozzanat a termelési tényezők
közül a dinamika letéteményesévé válik. Ez a dinamika a munkavégzés dinamikája, amely
a Fenomenológiától kölcsönzi a maga filozófiai hátterét. A Fenomenológia valóságtartalmának
meghatározása azt követeli, hogy a közgazdaságtant a munka perspektívájából tekintsük. Így jutunk
el az elidegenedés elméletéhez, amely most már nem egyszerű metodológiai elv, hanem
társadalomfilozófiai összefüggés. Marxnál így egymásra talál a közgazdaságtan filozófiai
interpretációja és a Fenomenológia társadalomfilozófiai tartalmának kidolgozása. Ennek eredménye
az elidegenedés elmélete, amelynek négy összetevője van: 1. A kiindulópont tulajdonképpen a
közgazdaságtani gondolatmenetből is kihámozható: „a munkás annál szegényebb lesz, minél több
gazdagságot termel” (45). Ez a mondat többféle utalást tartalmaz: a gazdagságot nem a három
termelési tényező együttese, hanem kizárólag a munka termeli. A munkás azonban a gazdagságot
nem önmagának termeli, hanem másoknak. Ezért minél több gazdagságot termel, relatíve annál
szegényebb lesz. „A munkának ez a megvalósulása a nemzetgazdasági állapotban mint a
munkás megvalótlanulása, a tárgyiasulás mint a tárgy elvesztése és a tárgy igájában való szolgasága,
az elsajátítás mint elidegenülés, mint külsővé-idegenné válás jelenik meg” (uo.). Érdekes felfigyelni
arra, hogy ez a gondolat teljesen eltér a tárggyá tevés feuerbachi koncepciójától. Marxnál először is
nem a tárggyá tevésről, hanem a tárgyak létrehozásáról van szó. Ugyanakkor ez nem az ember pozitív
képessége, hanem olyan képessége, amely eltorzulhat. A tárgyak létrehozása az ember legfontosabb
képessége, de lehetnek olyan körülmények, amikor a tárgyak létrehozása idegen hatalmak
kielégítését szolgálja. Jól érezhető, hogy minden azokon a körülményeken és azon a speciális
viszonyrendszeren múlik, amelyre Marx itt utal, de amelyet (egyelőre) nem fejt ki. 2. Ha a munkás
elidegenedik a termelés eredményétől, az azt is jelenti, hogy elidegenedik magától a termelés
aktusától. A munkás számára a munka értelme attól függ, hogy ő maga sajátíthatja-e el a terméket,
vagy azt valaki másnak kell átengednie. Ha ez utóbbi eset áll fenn, akkor a munkás a termelési
aktivitást egyetlen pokoljárásnak tekinti. „Miben áll mármost a munka külsővé-idegenné válása?
Először is abban, hogy a munka a munkás számára külsődleges, azaz nem tartozik lényegéhez, hogy
tehát munkájában nem igenli, hanem tagadja, nem jól, hanem boldogtalannak érzi magát, nem fejt ki
szabad fizikai és szellemi energiát, hanem fizikumát sanyargatja és szellemét tönkreteszi” (47). Marx
rendkívül világos viszonyokkal és összefüggésekkel számol: a munka értelmét a munka termékének
elsajátítása adja meg. A helyzet azonban nem mindig ilyen egyértelmű: számos olyan munka van,
amelynek eredménye nem is sajátítható el individuálisan, amely eleve a közösséget szolgálja. Ebben
az esetben Marx gondolatai teljesen értelmezhetetlenek. 3. Ha az ember mind a munkavégzés
eredményétől, mind annak aktusától elidegenedik, akkor elidegenedik a munkavégzés képességétől
is. A munkavégzés képessége viszont az ember nembeli sajátossága. A következő meghatározás még
teljesen a feuerbachi koncepció nyomvonalain halad: „Az ember nembeli lény, nemcsak annyiban,
hogy gyakorlatilag és elméletileg a nemet […] a maga tárgyává teszi, hanem – és ez csak más kifejezés
ugyanazon dologra – annyiban is, hogy önmagához mint a jelenvaló eleven nemhez viszonyul” (49).
Ez a gondolat teljesen feuerbachiánus, Marx maga is jelzi, hogy csak stiláris átfogalmazást hajtott
végre. Az újdonság Feuerbachhoz képest az, hogy a nembeli lényeget a munkához köti. Marx ezzel –
Schiller nyomán – azt akarja mondani, hogy szakadás keletkezik az ember és az emberi nem között. 4.
Az emberi nemtől való elidegenülésnek az a következménye, hogy az ember elidegenedik a másik
embertől is. Az egész emberiségtől való elidegenedés azt jelenti, hogy az ember önmagába esik
vissza, és a hozzá legközelebb álló emberek is idegenek lesznek számára. A munka elidegenedése
következtében az emberek közötti összes viszony megbabonázódik.

     Marx elmulasztja feltenni a kérdést, hogy nincsenek-e olyan elvi vagy gyakorlati gátak, amelyek
a munka világának kiterjedését megakadályozhatnák. Hogyan érvényesülhet a termelési folyamat
elidegenedése egy olyan szférában, amelyben a viszonyok egészen más logika alapján szerveződnek?
Ezen a ponton Marx egyszerre két összefüggésre gondol: az első pontban feltételezett viszonyra,
amely a kizsákmányolók és a kizsákmányoltak között feszül, és a termelésen kívüli viszonyokra.

      Marx a Fenomenológia egyik legfontosabb módszertani alapgondolatát a munkavégzés
logikájában próbálja felmutatni. A Fenomenológia társadalomfilozófiai transzformációja nem
egyszerűen azt jelenti, hogy a korábbi fogalmi mozgást a munkafolyamat sajátosságaként mutatjuk
fel, hanem a külsővé-idegenné válást a munka sajátos eltorzításának tekintjük. Ezzel
a Fenomenológia dialektikája is teljesen átértelmeződik: a fogalmi dialektika, amely az abszolút
azonosság felé mutat, nem tud érvényesülni, ehelyett a külső körülmények a dialektikát a nem
azonosság pályájára helyezik. A kérdés az, hogy szüksége van-e Marxnak az azonosságlogika
társadalomfilozófiai transzformációjára is? Azt gondolhatnánk, hogy nincs, mert a munkával
kapcsolatban kezdetben felállított fogalmi összefüggések szolgálhatnának a kritika mércéjeként. Marx
azonban nagyon szeretné, ha a kritikája nem maradna pusztán teoretikus. Ezért a munkával
kapcsolatos összefüggéseket átalakítva az egész folyamat végpontján is elhelyezi, méghozzá olyan
megfogalmazásban, amely egyértelműen mutatja az azonosságfilozófia hatását. „A kommunizmus
mint kiteljesedett naturalizmus = humanizmus, mint kiteljesedett humanizmus = naturalizmus, ez az
embernek a természettel és az emberrel való ellentmondásos harcának igazi feloldódása” (68). A
nem azonosságra épülő kritikai koncepció így végső soron az azonosságfilozófiába torkollik.

      Marx a későbbiekben úgy gondolta, hogy még az elidegenedés terminusa is foglya a spekulatív
filozófiai nyelvnek. A német ideológiában úgy tűnik, hogy az „elidegenedés” szót már csak azért
használja, hogy „a filozófusok számára érthetően fejezze ki magát” (Marx–Engels 1960: 38). Ezután a
koncepció elveszti a Hegel-kritikára utaló vonatkozásait. Első megközelítésben úgy tűnik, hogy a korai
koncepciónak tulajdonképpen csak egyetlen eleme marad fenn: a redukcionizmus. Amit Feuerbach
„titok”-nak nevezett, azt Marx a „nem érthető valami nélkül” és a „valamiben gyökerezik”
szófordulatokkal írja le. „Vizsgálatom abba az eredménybe torkollt, hogy a jogi viszonyok, valamint az
államformák nem érthetők meg sem önmagukból, sem az emberi szellem úgynevezett általános
fejlődéséből, hanem éppenséggel azokban az anyagi életviszonyokban gyökereznek, amelyeknek
összességét Hegel, a XVIII. századi angolok és franciák példájára, »polgári társadalom« néven foglalja
össze” (Marx 1965: 6). Ezen az összefüggésen tehát már túl vagyunk, ezzel Marx már nem akar
foglalkozni, az olvasót arra kéri, egyszerűen fogadja el. Ugyanakkor ez az összefüggés mégis roppant
jelentős: Marx egy olyan társadalmi szférát fog elemezni, amelyből kiindulva a társadalom egész
rendszere megragadható. Marad tehát a szó szűk értelmében vett gazdaság elemzése. De ez az
elemzés is egy viszonylag egyszerű összefüggésre épül: a termelés mindig bizonyos termelési
viszonyok közepette játszódik le. Marx így alkotja meg a termelőerők és a termelési viszonyok
fogalmát. „Fejlődésük bizonyos fokán a társadalom anyagi termelőerői ellentmondásba jutnak a
meglévő termelési viszonyokkal. […] Ekkor a társadalmi forradalom korszaka következik be” (uo.). A
termelőerők, amelyek bázisa a technika fejlődése, ellentmondásba kerülnek azzal a
viszonyrendszerrel, amelyben a termelés folyik. Ekkor következik be a robbanás, melynek
következtében a termelési viszonyok új konstellációja jön létre. Ez az örökös küzdelem azonban most
közvetlenül a megnyugvás küszöbéhez érkezett. „A polgári termelési viszonyok a társadalmi termelési
folyamatnak utolsó antagonisztikus formája” (7). Vagyis a kommunizmusban meg fog teremtődni a
termelőerők és a termelési viszonyok azonossága. Az azonosságfilozófia tehát diadalmaskodott; a
marxi filozófia a dogmatizálódás útjára lépett.

7.10. Arthur Schopenhauer (1788–1860)
A pesszimizmus filozófusa gazdag kereskedőcsalád gyermekeként nevelkedett, serdülő évei alatt
szüleivel beutazta Európát. Zárkózott komorságának és a társasági élettől való idegenkedésének
elmélyülésére egyfelől apja 1805-ös öngyilkossága, másfelől sikeres írói karriert befutó anyjának
nagyvilági élete volt meghatározó hatással. Az útikönyveket és regényeket író Johanna Schopenhauer
Weimarban az irodalmi és társasági élet fontos szereplője, irodalmi szalonjában Schopenhauer
többek között Goethével is kapcsolatba került. 1809-ben Göttingenben orvosi tanulmányokba kezd,
hamarosan azonban végleg átpártol a filozófiához. A berlini egyetemen Fichte és Schleiermacher
előadásait látogatja. Rövid és sikertelen egyetemi karrier után visszavonul, Frankfurtban telepszik le
és ott él apai örökségéből egészen haláláig. Művei csak életének utolsó évtizedében válnak ismertté,
akkor azonban egy csapásra sikeres és elismert gondolkodóvá válik. Magányos, zárkózott, különc
életéről anekdoták sokasága számol be.
       A schopenhaueri pesszimizmus alapgondolata az, hogy az élet szenvedés, és az egyetlen
értelmes cél az életakarat kioltása. A filozófia feladata az illúzióktól való megszabadítás, legfőbb
illúziónk pedig nem más, mint a meggyőződés, hogy az, amit világnak nevezünk, valóságosan létezik.
A világ azonban Schopenhauernél csupán a szubjektív képzetek összefüggő szövedéke, olyan illúzió,
amit valóságnak hiszünk, holott leginkább egy álomhoz hasonlítható. Az igazság megismeréséhez fel
kell lebbentenünk az illúziók fátylát, és egy filozófiai rendszer igazi célja nem is lehet más, mint
megszabadítani a hamis látszatoktól. A hibás gondolatokból szőtt fátyol mögött megpillanthatjuk
magát a valóságot: a vak, cél nélküli akaratot, azt a kielégíthetetlen ösztönt, amely minden lényt
belekényszerít az életakarat, a küzdelem, a szenvedés létformáiba. Schopenhauer filozófiai víziója új a
nyugati gondolkodásban, alapvetően befolyásolta a század elején ismertté váló indiai gondolati
hagyomány, az Upanisádok, a Védák és a buddhizmus filozófiája.

7.10.1. A világ mint akarat és képzet
A schopenhaueri filozófia egyetlen középponti gondolat szisztematikus és egyre bővülő kifejtése. A
mű második kiadásához írt terjedelmes második kötet nem változtatta meg ezt az alapgondolatot,
csupán árnyalta és kiegészítette, így elmondható, hogy Schopenhauert egész életében ez a gondolat
foglalkoztatta. A fő mű címe – A világ mint akarat és képzet – tömören és világosan foglalja össze a
központi tételt, amely így hangzik: „ez a világ, amelyikben élünk és létezünk, egész lényegét tekintve
teljes mértékben akarat és ugyanakkor teljes mértékben képzet” (Schopenhauer 1818/1991: 228).

      Az alaptétel elsőként kifejtett része, a „világ mint képzet” azt jelenti, hogy a külvilág léte
valójában elválaszthatatlan a tudatunktól, vagyis az emberi világ a tudat világa. Ennek következtében
az, amit világnak nevezünk, puszta jelenség, tudatunk képzete, nem pedig valamilyen lényegi valóság.
Az alaptétel második fele, a „világ mint akarat” ezzel szemben arra utal, hogy a világ még azon túl is
valami, hogy puszta képzet. A tudati képzetektől független, vagyis önmagában tekintett világ lényege
tehát az akarat. A jelenség és magánvaló Kanttól átvett megkülönböztetését Schopenhauer sajátosan
alakítja át: a jelenségen túl lévő magánvaló dolog nála nem egy érzékfeletti, a megismerő elme
számára hozzáférhetetlen erkölcsi világot jelent, hanem a világ lényegét alkotó nyers és artikulálatlan
akaratot. A világ ezek szerint képzetek rendszeres egésze, vagyis jelenségvilág, ugyanakkor pedig
akarat is, vagyis lényeg, illetve magánvaló. Az utóbbi tételhez azonban Schopenhauernél a
kezdetektől fogva súlyos pesszimizmus kapcsolódik, a világ ugyanis tele van rosszal és fájdalommal. A
keleti filozófiából átvett gondolat értelmében minden élet szenvedés.

      A fő mű négy részre osztása az alapgondolat négy különböző aspektusát mutatja meg: az első
könyv az ismeretelmélet kérdéseit taglalja, a második az akarat metafizikájának fő vonalait adja meg,
a harmadik az esztétikával, a negyedik pedig az etikával foglalkozik. Nem csak A világ mint akarat és
képzet 1844-ben megjelent második, kiegészítő kötete tükrözi ezt a felosztást, hanem
tulajdonképpen Schopenhauer egyéb művei is többé-kevésbé ehhez az alapstruktúrához igazíthatók,
és valamelyik alfejezet bővítésének tekinthetők. A szerző felhívja az olvasó figyelmét az előszóban,
hogy a mű organikus egész, minden rész csak ezen az egészen belül értelmezhető, ezért
tulajdonképpen két olvasásra van szükség: először az egészet kell megértenünk, utána azonban
érdemes még egyszer elolvasnunk a könyvet, hogy a részeket is megértsük.

     Az első könyvben kifejtett ismeretelmélet Schopenhauer szándéka szerint Kant gondolatainak
hű továbbfejlesztése. A kanti gondolatrendszernek ez a sajátos továbbfejlesztése már az 1813-ban
megjelent Über die vierfache Wurzel des Satzes vom zureichenden Grunde (Az elégséges alap elvének
négyféle gyökeréről) című doktori értekezésében megjelenik, amit Schopenhauer a fő mű
bevezetésének és előtanulmányának tart. E disszertáció gondolatait fejleszti tovább A világ mint
akarat és képzet első könyvében. Kant nyomán egy olyan idealisztikus elképzelést vázol itt fel, amely
szerint számunkra csak a tudatunk adódik közvetlenül. Senki sem képes a tudatán kívül kerülni, hogy
megtekintse a valóságot úgy, ahogy az a tudatától függetlenül létezik. A számunkra megjelenő világ
tudati függőségének két oldala van: a létezése és a formája. Az egész általunk ismert világ létezése a
megismerő szubjektum függvénye, hiszen csak e szubjektum viszonyában léteznek a dolgok ezen a
módon. Schopenhauer metafizikai álláspontja lényegében eltér Berkeley – tisztán ismeretelméleti
alapon nyugvó – szubjektív idealizmusától. Schopenhauernél ugyanis a végső magyarázat minden
esetben az akarat. Nemcsak a megismert világ léte, hanem a formája is megismerő tudatunktól függ,
e formát pedig valójában a kanti filozófia szemléleti és gondolati formái adják: a tér, az idő, a
kauzalitás stb. Ezek a meghatározások nem a magánvaló dologhoz tartoznak (ami, mint látni fogjuk, a
formátlan és meghatározatlan akarat), hanem a jelenségekhez. Az emberi tudat ezeknek az
alakzatoknak a segítségével egy tér, idő és kauzalitás tekintetében strukturált, tárgyi létformát öltő és
szemlélhető külvilágot vetít ki. Ez a projekció maga a világ mint képzet, aminek összefüggéseit az
elégséges alap elve mint végső szervező elv magyarázza.

      A világra vonatkozó megismerés szempontjából ugyanúgy különbség van szemlélet és fogalom
között, mint Kantnál, a két ismeretforrás azonban Schopenhauer szerint nem egyenértékű. A
dolgokra vonatkozó minden megismerésünk valójában a szemléletben kezdődik, belőle indul ki, és
reá támaszkodik. A szemlélet az a forrás, amelyre minden fogalmi megismerés ráépül: a szemlélet
ugyanaz gondolatiságunk számára, mint a gránit a geológiai rétegek számára: a végső alap, amely
mindent hordoz. A szemlélet kitüntetettsége nyilvánvaló összefüggésben áll testi létezésünk
sajátosságaival. A megjelenő világ ismeretelméleti vizsgálatának látszólagos semlegességét azonban
áthatja Schopenhauer mély pesszimizmusa: a megismerő szubjektum képzeteként leírt világ nélkülözi
a szilárd támaszokat, már önmagában semmis, relatív és véges. Ezért hasonlítja gyakran a számunkra
megjelenő világot mint képzetek rendszerét álomhoz, jóllehet empirikusan tekintve ez a legreálisabb
valóság. Ha túl akarunk lépni az empirikus világ számunkra megjelenő és értelmünk által
meghatározott formáin, akkor aligha támaszkodhatunk intellektuális képességeinkre: csakis egy
intuitív megismerés lendíthet a látszat szükségszerű határain túlra.

      A második könyvben Schopenhauer metafizikájával ismerkedhetünk meg, amely megadja a
kulcsot a világ mint képzet rejtélyének értelmezéséhez. A megfejtéshez azonban nem gondolati
spekuláció vezet el, hanem saját testünk közvetlen tapasztalata. A világ összes többi dolgától
eltérően testünk nem csupán képzet, hanem még valami más is: a test ugyanis közvetlenül mint
akarat adódik. Schopenhauer szerint ezt a kettős testtapasztalatot kiterjeszthetjük a természet
egészére: így jutunk el ahhoz a belátáshoz, hogy a saját akarat közvetlen tapasztalata analógiát
szolgáltat a természet egészének megfejtéséhez. Ezen az úton építi fel azután Schopenhauer az
akarat egész kozmológiáját: az akarat a magában való (illetve annak sokkal rejtélyesebb, és immár
nem ismeretelméleti megfelelője), vagyis a világ lényege. Természetesen ezzel a hagyományos
„akarat”-fogalmat is átértelmezi, hiszen a természet mélyén a világ formátlan lényegeként működő
akarat aligha gondolható el a szabad, individuális, erkölcsi cselekvő akaratának mintájára. A
schopenhaueri rendszerben az akarat az élet vak és céltalan hajtóerejét, egy névtelen és formátlan
metafizikai hatalmat jelent, ami ugyanakkor minden valóság, anyagiság, fájdalom és szenvedés
forrása. Az akarat azáltal nyeri el a „vak életakarat” jelentését, hogy Schopenhauer szisztematikusan
tagadja az akarat hagyományos fogalmának jellemzőit. Az akarat nemcsak az újkori szubjektum
akaratához nem hasonlít, de nincs benne semmilyen isteni vagy racionális vonás sem.

     A világ mint akarat és képzet filozófiatörténeti jelentősége többek között abban áll, hogy
elsőként forgatja fel észnek és akaratnak az egész metafizikai hagyományra jellemző rangsorát. Még
ha az embernek szakadatlanul küzdenie is kell az ösztönszerű és testies hajlamai ellen, az ember mint
eszes lény (animal rationale) európai hagyományában ennek ellenére mégis a szellem és az ész volt a
meghatározó és vezető elv, amelyben az ember igazi értéke és ennek megfelelően erkölcsi és vallási
feladata megmutatkozott. Schopenhauer nem csupán azt állítja, hogy az akarat igazi meghatározója
nem az intellektus, mert a kettő el van választva egymástól. Ennél forradalmibb az alapgondolata: az
ész tulajdonképpen csupán az akaratnak az egyik, és valójában nem is a legfontosabb megnyilvánulási
formája. Az akarat metafizikája a következő sorrendet állítja föl: a legalapvetőbb és legeredendőbb az
akarat mint magánvaló, a második a test mint az akarat látható objektivációja, a harmadik pedig a
megismerés mint a test egyik részének, az agynak organikus funkciója. A racionális működés tehát
valami alapvetően nem racionálisban gyökerezik, és tőle függ, az intellektus pedig csupán eszköze
ennek az alapvetően nem racionális princípiumnak. Ez a feltevés súlyos törést jelent az animal
rationale hagyományos fogalmára támaszkodó emberképben.

     Az akarat azonban nem csupán távol áll a racionális megformáltságtól, de a vak életakarat
önmagával is ellentétbe kerül. Ezért van az eleven lények között öldöklő küzdelem, ezért jellemez
minden lényt kiolthatatlan egoizmus, és ezért van a szenvedés, ami az élet szívében lakozik. Az élet
egészét jellemző szenvedés metafizikai magyarázata tehát az akarat lényegét alkotó meghasonlás
önmagával. Így a pesszimizmus Schopenhauer szerint nem a világ félreértése vagy helytelen
értelmezése, vagy valamiféle pszichikai gyengeség szülötte: a pesszimizmus a világ metafizikai
értelmetlenségével szembeni egyetlen adekvát magatartás. Minden világjobbító szándék, minden
bizakodás a fejlődésben és az előrehaladásban alaptalan naivitásból táplálkozik, s ezért illúziónak
bizonyul.

      A vak akarattól való megszabadulás azonban nem lehetetlen. Van egy esztétikai útja, amely
időleges megszabadulást tesz csak lehetővé, de van egy aszketikus-etikai útja is, amely a végleges
megszabadulás reményét tartogatja. A harmadik könyvben Schopenhauer az esztétika szerepét
taglalja metafizikai rendszerében, és arra a belátásra jut, hogy a művészeti és a természeti szépség
megismerése és szemlélése időlegesen megszabadítja a tudatot az akarat igájától. Az esztétikai
élmény csakúgy, mint Kantnál, kontemplációt jelent. A szép szemlélése során feloldódunk a tárgyban,
és így egyszersmind eloldódunk saját személyünktől is, ami az akarattól való – jóllehet csak időleges –
megszabadulást jelenti. A művészet hatása tehát az, hogy egy időre tehermentesíti a szenvedéssel
teli életet, mivel megszabadít az individualitás tudatától. A művészet tárgya azonban sohasem
esetleges és véletlenszerű: Schopenhauer szerint a művészet csak azáltal mentesít a szenvedéstől,
hogy egyfajta platóni ideát mutat meg, a látható jelenségek mögötti örök és változatlan formát. Ezzel
az ideállal az egyes ember nem tud mit kezdeni, tehát nem is lehet az individuum vágyakozásának
tárgya. A művészet általi megismerés egy időre felfüggeszti az akarat működését, azáltal, hogy valami
olyasminek a tapasztalatát közvetíti, ami gyökeresen különbözik az életünket lépten-nyomon
meghatározó és befolyásoló empirikus valóságtól: az ideális forma tapasztalatában megszűnnek azok
a motivációk és érdekek, amelyek egyébként a tárgyakhoz kötnek. A művészet egy olyan létezés
lehetőségéről hoz hírt, amely nem az akaratból táplálkozik.

      A szemlélődésre épülő művészetnek azonban különféle formái vannak, és nem mindegyikben
fejeződik ki egyforma erővel a világ lényege. A művészetek hierarchiájának csúcsára Schopenhauer a
zenét helyezi: a zene az a legfőbb művészet, amely nyelvének minden határt átlépő univerzalitásával
leginkább képes megszabadítani az individuumot véges és egoista létezésének korlátaitól, és egyben
kifejezni a világ eredendő lényegét. „A zene a filozofálni nem tudó lélek titkos metafizikai gyakorlata”
(Schopenhauer 1818/1991: 354). A zene a filozófiánál is hatásosabban mutatja meg azt, amihez a
filozófia csak a gondolkodás fáradságos kerülőútjával jut el, a zene ugyanis – mivel a legkevésbé
kötődik formához – magát a magánvaló akaratot tárja fel.

     A negyedik könyv az akarat metafizikájának etikai aspektusát bontja ki. Ebben Schopenhauer a
gyakorlati élet filozófiájának kifejlesztésére tesz kísérletet. A moralitás racionális alapokra fektetése
ugyanannak az illúziónak a foglya, mint az ismeretelmélet: a képzetek világába beleragadva magát a
lényeget nem vesszük észre. Az etika alapja egy teljesen irracionális mozzanat lesz, az együttérzés.
Schopenhauer szerint az akarattól való megszabadulás valódi útja az etika, ezalatt azonban nem a
hagyományos értelemben vett erkölcsi parancsolatok rendszerét érti. Jóllehet nem közösségi etikát
dolgoz ki, és nem egy erkölcsi közösség létrehozásában látja a megoldást, etikájának középpontjában
mégis az egoizmustól való megszabadulás áll. Az egoizmus nagyon tág és széles értelemben jellemzi
az emberi és állati világ egészét: ebben az alapértelemben a létre és a jóllétre való elemi törekvést
jelenti. Az embernél a természet minden lényét jellemző egoizmushoz még a gonoszság is
kapcsolódik, s így bezárul a bűn és a szenvedés köre. Ám mivel az egoizmus tévhiten alapul, ezért ki
lehet, és ki is kell gyógyítani belőle az embert. Az egoizmus alapja az az álomszerű fantazmagória, ami
a világ mint képzet alapvető tévedése: az, hogy a számunkra megjelenő valóság egyedi dolgokra és
individuális lényekre osztása valamiként a valóság változatlan és lényegi szerkezetét mutatja meg.
Holott a principium individuationis, az egyediség elve nem a valóságot tükrözi. Ha az individuális
létezők sokasága és az elválasztottság csupán látszat – az idő, tér és kauzalitás feltételeinek alávetett
képzetvilág látszata –, akkor a belőle fakadó egoizmus is meghaladható. Schopenhauer az individuális
létezés tudatát egy olyan álomhoz hasonlítja, ahol az álom különböző figurái egymással küzdenek,
holott valójában egyugyanazon álmodó álmodja őket.

      Az individualitás illúziójának megsejtése az egész schopenhaueri etika alapja. Ebből fakadóan
nem a szabadság, a boldogság vagy a kötelesség áll erkölcsfilozófiai elmélkedéseinek
középpontjában, hanem az együttérzés. A világ mint képzet alaptévedése az együttérzésben
lepleződik le, ugyanis egy másik emberrel, vagy egy másik érző lénnyel való azonosulás során annak
fájdalma és öröme a sajátommá válik. Az együtt-érzés, vagyis együtt-szenvedés (Mitleid) felismerése
után már nem akarunk szenvedést okozni más lényeknek, sőt igyekszünk segíteni őket. Ez azonban
nem érzelgős széplelkűség, hanem annak felismerése, hogy az együttérzésben megszűnik az én és te
elválasztottsága, megszűnik, vagy legalábbis meggyengül az individuáció. Innen pedig már csak egy
lépés annak megpillantása, hogy az akarat ugyanaz minden megjelenésében, vagyis ugyanaz a
lényegszerű létezés az, ami minden egyes lényben megmutatkozik és szenved. Az egységnek ezt a
gondolatát fejezi ki a Schopenhauer által gyakran idézett „tat twam asi” (ez vagy te) indiai formulája.
Az individuáció tehát látszat, ennek következtében a lények sokasága is csak látszat, a képzet-világ
látszata, igazi lényegem ugyanannyira megtalálható más eleven lényekben, mint saját
öntudatomban.

      Az együttérzésben feltárul számomra az azonosság, ezzel azonban még nincs megoldva a
szenvedés problémája. Az együttérzésben csakúgy, mint a műalkotás szemlélésében lebomlanak az
egoizmus falai, az etika igazi feladata azonban az, hogy az ego lebontását tudatosan átalakítsa, és a
vágyakozásról való lemondássá fejlessze. Ha a szenvedéstől való megszabadulás a végső cél, akkor el
kell jutni az életakarat tagadásához. Ezt azonban Schopenhauer szerint nem szabad összekeverni az
öngyilkossággal: ebben ugyanis még nagyon is működik az élet önös akarata: az öngyilkos nagyon is
akarja az életet, csak épp az adott feltételekkel elégedetlen. A helyes út ezzel szemben az individuális,
egoisztikus akarat kioltása, ami lemondást és az akarattól való eloldódást kíván, olyan aszkétikus
életet, amelynek kitartó gyakorlásával végül megszüntethető a világ mint képzet illúziója, vagyis
elérhető a végső cél: a nirvána.

     A schopenhaueri metafizikai pesszimizmus alapgondolata mit sem változott a fő mű
megjelenését követő 40 éven át, tulajdonképpen minden későbbi írás jegyzetként vagy
kiegészítésként A világ mint akarat és képzet gondolataihoz kapcsolódik. Ilyennek tekinthető Az etika
két alapproblémája (1841), amelynek első része, Az emberi akarat szabadságáról címen elnyerte a
Norvég Tudományos Akadémia díját. Tanulmányainak, rövidebb írásainak és aforizmáinak kétkötetes
gyűjteménye, a Parerga és paralipomena 1851-ben jelent meg, és egy csapásra népszerűvé tette az
idős filozófust. Schopenhauer ebben a tanulmánygyűjteményben tudatosan eltekintett a bonyolult
filozófiai nyelvezettől, és mindössze arra törekedett, hogy korábbi gondolatait ezúttal egyszerű és
világos formában tárja a közönség elé. Nem véletlen, hogy azt a művet, amely meghozta számára a
sikert, a következőképpen jellemezte: „filozófiám a világ számára”.

7.11. Søren Aabye Kierkegaard (1813–1855)
Koppenhágában született, kiváló nevelést kapott, de apja komor kedélyvilága az ő életére is rányomta
bélyegét. Az apa még gyermekként megátkozta az Istent nyomorúságos sorsa miatt, majd szegény
jütlandi pásztorfiúból tehetős kereskedővé küzdötte fel magát, ám ez a gyermekkori istentagadás
súlyos bűntudatot okozott a számára. A búskomorságba süppedő, Istenével meghasonlott, vezeklő
apa figurája erősen meghatározta Kierkegaard fiatalkorát. Papi pályára készült, 1830-ban a
koppenhágai egyetem teológiai karán kezdte meg egyetemi tanulmányait, ám kételyei támadtak
választásával kapcsolatban, ezért abbahagyta tanulmányait. Éveken keresztül nagyvilági életet élt,
társaságokba, színházba, kávéházakba járt: dandy módjára élt és két kézzel szórta a pénzt. Ennek az
időszaknak a tapasztalata szolgáltatja az „esztétikai” stádium leírásának alapját. Az évtized végén újra
visszatér az egyetemre, és 1841-ben megvédi doktori disszertációját: Az irónia fogalmáról állandó
tekintettel Szókratészre. Életének érlelődő belső fordulatára erős hatással van, hogy rövid időn belül
szinte az egész családját elveszíti, öt testvére, anyja, majd 1838-ban végül apja is meghal. Ezt a
csapássorozatot az apa gyermekkori bűne miatti átokként értelmezi, annak a bűnnek a
büntetéseként, amelynek sötét titokzatossága Kierkegaardot folyamatos szorongással töltötte el. A
másik meghatározó esemény Regine Olsennel való találkozása 1837-ben, akit 1840 szeptemberében
eljegyzett, s akivel egy év múlva szakított. Az eljegyzés váratlan és indoklás nélküli felbontása
nemcsak a koppenhágai társasági körökben okozott megdöbbenést, de Kierkegaard életének is
legfontosabb eseményévé vált. Újra és újra magyarázni és értelmezni próbálta, és ha a saját
fogalmait alkalmazzuk az életére, akkor kétségtelenül ez volt élete legfontosabb „választása”.

      A szakítás után Berlinbe utazik, elsősorban az idős Schelling előadásai miatt, akiben Hegel egyik
legnagyobb gondolati ellenfelét tiszteli. Schelling előadásai a kinyilatkozatás és a mitológia
filozófiájáról, noha a filozófus szakít a hegeli mindent átható, általánosan elégedett racionalizmussal,
mégis csalódást keltenek Kierkegaardban. A német idealizmus számára új utakat kereső Schelling
gondolatai nem elégítik ki Kierkegaard sokkal radikálisabb igényeit. Berlini tartózkodása alatt
megismerkedik a fiatalabb nemzedék (Trendelenburg, Feuerbach) Hegellel szembeforduló
gondolataival, és a hegeli dialektikával mint a fő ellenféllel is behatóan foglalkozik. 1842 tavaszán tér
vissza Koppenhágába és kezdi meg írói tevékenységét. Az elkövetkező évek páratlan
termékenységéről a sorra megjelenő fontos művek tanúskodnak. Ha életművét két korszakra
bontjuk, akkor az első a filozófiai művek rendszerint álnéven publikált köteteit tartalmazza (Vagy-
vagy 1843, Ismétlés 1843, Félelem és reszketés 1843, A szorongás fogalma 1844, Filozófia i
morzsák 1844, Lezáró tudománytalan utóirat 1846), a második, 1849-cel kezdődő szakaszhoz a –
néha már saját néven megjelenő – elsősorban teológiai indíttatású értekezések sorolhatók ( A halálos
betegség 1849, A keresztény hit iskolája 1850).

      Magányos különcként élte az életét, botrányos könyvei és még botrányosabb cikkei miatt sem
lelkészi, sem egyetemi karrierben nem reménykedhetett. Kíméletlenül támadta az egyházi hatóságok
kényelmes és hamis kereszténységét, de őt is gyakran érték támadások különcsége és meghökkentő
írásai miatt. A folyamatos, lázas írói tevékenység felemésztette életenergiáit, és 1855-ben rövid
betegség után, 42 évesen meghalt.
      Kierkegaard gondolkodását három fő sajátosságával jellemezhetjük: határozottan szembeszállt
a hegeli rendszer racionalista optimizmusával, elutasította a korabeli kereszténység megelégedett,
polgári életfelfogását, és az emberi létezés egyedisége felé fordult. Ez utóbbi miatt tartják számon az
első egzisztencialista filozófusként. Kierkegaard a hegeli abszolút szellem mindent magába kebelező
rendszerével az egzisztencia fogalmát állította szembe. A létező és eleven szubjektum drámáját a
transzcendenciához fűződő érdeke, a boldogság és az üdvözülés kérdése mozgatja, ezzel a drámával
azonban nem tud mit kezdeni egy olyan gondolkodás, amelynek a középpontjában az Egész és a
Történelem áll. A hegeli rendszer egyetemességében minden a helyére kerül, kivéve egyetlen
„jelentéktelen apróságot”: a mindenkori Ént. A szubjektum egyedi és egyszeri létezése az, ami
mindenki számára a legégetőbb kérdéseket veti fel, és amiről az abszolút szellem történelmi
kibontakozásának nincs mondanivalója. Hegel szerint a valóság rendjét valójában a gondolkodás
rendje határozza meg, vagyis a fogalom filozófiai kibontakozása egyszersmind a tényleges létezést is
hűen tükrözi. Kierkegaard szakít ezzel az alapvető sémával, és a megnyugtató, rendszeres egésszel
szembeállítja a nyugtalan, szorongó és szenvedő egyedi egzisztenciát, ami sem fogalmakkal nem
ragadható meg, sem ésszel be nem látható, vagyis kilóg a rendszerből. A rendszer mozzanatainak
szükségszerűségével szemben az individuális létezés, a tényszerű adottság esetlegessége áll. Az
egyedi létezés kimondhatatlanságát állító Arisztotelésztől eltérően Kierkegaard szerint az egyediség
nem csupán kilóg a lét és fogalom párhuzamosságát állító gondolati rendszerekből, vagyis nem
csupán egy különleges eset, hanem egyenesen a lét alapformája. Az egyedi lét azonban nem
hozzáférhető az ész számára, ennek következtében nem lehetséges az egzisztencia rendszere sem. Az
egzisztencia szubjektivitásként adódik, és nem az egésszel, az ésszerű rendszerrel van dolga, hanem
azzal, ami ugyancsak kilóg a rendszerből: az abszolútummal, azzal, ami csak a hit tárgya lehet. A
szubjektivitásra irányuló gondolkodás tehát nem a rendszer és a történelem felé vezet, hanem az
individuális egzisztencia felé, amely magára veszi a szorongást és a kétségbeesést, és ezáltal keresi az
utat a transzcendencia felé.

      Kierkegaard az emberi életút három stádiumát különbözteti meg: az esztétikai, az etikai és a
vallási stádiumot. Nem valóságos életszakaszokról van szó, hanem az emberi egzisztencia különféle
módozatairól vagy aspektusairól. Olyan átfogó létmódok ezek, amelyekkel az életünket érintő
alapvető egzisztenciális kérdésekre adunk eltérő válaszokat. 1. Az esztétikai stádium a közvetlenség, a
vágy, a pillanat stádiuma, ahol az egzisztencia a sokféleség élvezetébe merül, és az érzéki gyönyör
motiválja cselekedeteit. Ebben az állapotban nincs állandóság, a közvetlen gyönyör keresése és
végtelen ismétlődése jellemzi. 2. Az etikai stádiumban ezzel szemben megjelenik az állandóság és az
általánosra épülő egység. Az individuum az erkölcsi parancs és a felelősség komolysága által
határozza meg önmagát. Szerelmi megfelelője a házasság, amely Kierkegaard szemében erkölcsi
elköteleződést jelent. Az etikai stádium az általános erkölcs felelős vállalása és az individuum
igényeinek alárendelése. 3. A vallási stádiumban az egzisztencia túljut a kétségbeesés és a rezignáció
állapotán, és az abszurd erejénél fogva hinni kezd. Minden ésszerű remény ellenében reménykedik,
és képessé válik az etikai stádium biztonságáról lemondani: az emberi közösség bizonyosságait
felváltja Istennel szembeni, semmivel sem indokolható, ezért abszurd reménykedése.

     Az egzisztencia és az életstádiumok mellett talán a harmadik legfontosabb kierkegaardi
kategória a paradoxon. A „hétköznapi, józan ész” felől tekintve az egzisztencia szinte minden
aspektusa érthetetlen és abszurd. Radikális egyediségem az ésszerűség rendszerében
elhelyezhetetlen, vagyis paradox jellegű, csakúgy, mint életem ebből fakadó igényei. Az etikai
közösséggel való szembefordulás kívülről tekintve abszurd és érthetetlen, ám ugyanilyen abszurd az
Istenbe vetett hit és reménykedés is. Az egzisztencia elgondolása szinte minden ponton
paradoxonokba ütközik: egyedi létem a nyelv, a logika, az ész és az etika szempontjából egyaránt
felfoghatatlan. Kierkegaardnak a rendszereszmével való szembefordulása talán legjobban a
paradoxonok vállalásában és elgondolásában érhető tetten.

     Nemcsak filozófiai műveiben, de publicisztikájában is élesen szembefordul az uralkodó
lutheránus államvallással. Ám nem a keresztény hagyomány egészét kritizálja, hanem csak a
kényelmes és üres vallásossággal, a polgári jóléttel és elégedettséggel száll szembe, ami a lehető
legóvatosabban kerüli a hit paradoxonjával való szembesülést. Különbséget tesz a megvalósult,
fennálló kereszténység és a hiteles kereszténység között. A paradoxon erejénél fogva hinni
Kierkegaard számára nem filozófiai kérdés volt, hanem az igazi keresztény hit lényege.

7.11.1. Az életstádiumok
Az 1843-ban megjelent Vagy-vagy című műben kétszeresen is elrejtőzik Kierkegaard: a könyv Victor
Eremita álnéven jelenik meg, ez a név azonban nem egy szerzőt, hanem csupán az írások közreadóját
takarja. Ez a kettős rejtőzködés azonban nem funkció nélküli az írás egésze szempontjából, ugyanis ez
teszi lehetővé, hogy Kierkegaard távolságtartással kezelhesse mind az esztétikai életet leíró „A”
elképzeléseit, mind az etikai stádiumot megjelenítő „B” gondolatait. A szöveg a kétféle életfelfogást
az emberi élet számára legfontosabb viszony, a szerelmi kapcsolat felől mutatja be. Az esztétikai
életfelfogás szempontjából a szerelmi viszony az érzéki és erotikus szférájában játszódik. Kierkegaard
ennek bemutatását Mozart Don Giovanni című operájának elemzése köré szervezi. Don Juan figurája
fejezi ki legkoncentráltabban az esztétikai stádiumot: számára az élet a pillanatban zajlik, nincs benne
folyamatosság, nincs értelme az ígéretnek és az elköteleződésnek, az élet lényege a sokféleség és a
pillanatszerűség élvezete. A gyönyör vágya irányít mindent, és a gyönyör igazol mindent, a szerelmi
viszonyban ennek megfelelően nem személyként, hanem meghódítandó tárgyként jelenik meg a
Másik. Az esztétikai élet azonban nem adott mindenki számára egyforma mértékben: az esztétikai
élethez valójában különleges képességekre van szükség, ezért beszél Kierkegaard érzéki
zsenialitásról. Don Juan a szerelem, a csábítás és a gyönyör zsenije, életének nincs is más értelme,
mint a gyönyör új és új alakban való átélése. Az érzéki zsenialitás és egyáltalán az esztétikai élet a
zenéhez kapcsolódik és a zenében fejezhető ki a legjobban, mert egyedül a zene képes a
legelvontabb eszmét a legközvetlenebb érzéki nyelven kifejezni. Don Juan figurája nem ítélhető el
erkölcsileg, mivel még „innen” van az erkölcsiségen. Nem hitvány alak, mert kizárólag a gyönyörre
irányuló viselkedésében maga az élet nyilvánul meg. A Vagy-vagy első részét záró elbeszélés, A
csábító naplója feltehetően a Regine Olsen-szerelem motívumait felhasználva mutatja be romantikus
eszközökkel egy fiatal lány elcsábítását. Az érzéki zsenialitás itt nem a sokféleségben jelenik meg,
hanem abban, hogy a csábító egy fiatal lány alakjában költi meg önmagát, és életét a csábítás révén
formálja át műalkotássá. A csábítás és az érzéki zsenialitás azonban nem tiszta és ártatlan életöröm,
hanem a Másiktól való elszakadás és a Semmivel való szembesülés. Az esztétikai élet mélyén rejlő
semmi tapasztalatát Kierkegaard szorongásként írja le. Az esztétikai élet meghaladása csak akkor
következik be, ha ez a rejtett szorongás kétségbeeséssé fokozódik.

      A Vagy-vagy második része, vagyis „B” papírjai az etikai stádiumot a házasság problémáján
keresztül mutatják be. Az etikai stádiumban élő ember a megoldást már nem a közvetlenben keresi,
hanem az általánosan érvényesben. Az etikai ember elfogadja, sőt akarja a mindenkire érvényes
törvényeket, nem a pillanatban él, hanem egy folyamatos életben, amelynek feladatait a másokért
érzett felelősség jelöli ki. Az esztétikai létezés közömbösségével szemben az etikai tulajdonképpen a
választásban áll. A választás etikai fogalma több dolgot is jelent: először is választás a közömbösség és
a valaminek való elköteleződés között, másfelől választás Jó és Rossz között, harmadrészt önmagam
választása. Ezek a mozzanatok azonban mind összefutnak abban a tézisben, hogy a választás
tulajdonképpen a „választás választása”. A választás a legfontosabb mozzanat az emberi életben, de
a választással már át is kerülünk az etikai stádiumba, ugyanis a választással kiragadom magam a
közömbösségből és a közvetlenség gyönyörteli, de sehova sem vezető állapotából. Az etikai élet
számára a legnagyobb feladat a saját személy kidolgozása, és ezzel párhuzamosan a Másik
személyként kezelése. A szerelmi viszonyban ez a házasság kötelékének vállalását jelenti: a házasság
nem egy formális intézmény Kierkegaard szemében, hanem két etikai személy kölcsönös
felelősségvállaláson alapuló morális kapcsolata. Az etikai az általános szintje, ahol a közösségnek és
az emberiségnek általában akarunk megfelelni. Az általános szempontja szerinti élet azonban
alááshatja a személyes viszonyokat, vagyis a házasságot elidegenedésbe fordíthatja. A szerelmi
viszony etikai változatának, a házasságnak az a legnagyobb veszélye, hogy nemcsak az érzékiség, de a
személyesség is kivész belőle, s ami marad, az a kölcsönös idegenség. A morális zsenialitás csak
keveseknek adatik meg, az emberek legnagyobb része nem a választással viszonyul az általánoshoz,
hanem a többiek által élt biztonságos és békés élet elfogadásával, vagyis a közösségbe való
belesimulással, a házasság pedig gyakran ennek eszközévé válik. Az etikai stádium az egyén kísérlete
arra, hogy megvalósítsa lényegét, vagyis az általános emberit kifejlessze magában. Az esztétikai
önmegvalósításhoz hasonlóan azonban az etikai önmegvalósítás kísérlete is kudarchoz vezet.
Rezignáció követi, olyan belső meghasonlás, amiből csak a hit jelenthet kivezető utat.

      A Vagy-vagy csupán utal a vallási stádiumra „B” utolsó szövegével, amelynek címe: Az épületes,
mely abban a gondolatban van, hogy Istennel szemben soha nincs igazunk. Az etikai stádium az
alapvető választás és a sorozatos erkölcsi döntések állapota, az egyén azonban sohasem lehet
egészen bizonyos választásában, ezért az etikai életet mindig kétség és aggodalom kíséri. Kierkegaard
azt mutatja meg, hogy csakis Istenen keresztül juthatunk el az igazsághoz és a bizonyossághoz.
„Istennel szemben soha nincs igazunk – ez a gondolat megálljt parancsol a kétségnek, és
megnyugtatja az aggódást, bátorságot és lelkesedést ad a cselekvéshez” (Kierkegaard 1843/1978:
1013). A Másikhoz való viszony vallási formája a hit, ez azonban már nem emberi viszonyulást jelent,
mert a Másik ez esetben nem egyenrangú, sőt meg sem érthető. A stádiumok között nincs átjárás,
egyik sem vezethető le a másikból, és egyik sem érthető meg a másikból, ugyanakkor az esztétikai és
az etikai stádium is a vallási stádiumra utal. Kierkegaard hangsúlyozza, hogy az egyikből a másikba
való átmenet nem folyamatos, hanem szakadást jelent az élet folyamatosságában, vagyis ugrás.
Olyan történés, ami az egzisztencia számára döntő fontosságú, a hegeli – közvetítésre épülő – fogalmi
logika számára azonban hozzáférhetetlen. Az ugrást mindkét esetben előkészíti az adott stádium
lappangó vagy nyílt válsághoz vezető belső feszültsége. Az esztétikai stádiumban ez a kétségbeesés,
az etikaiban a rezignáció.

      A vallási stádium legrészletesebb leírása a Félelem és reszketés (1843) című műben található.
Kierkegaard itt a hit paradoxonát mint az ember számára legfontosabb belső ellentmondást járja
körül. Az elmélkedés középpontjában Ábrahám alakja áll, aki azt a parancsot kapja Istentől, hogy
áldozza fel egyetlen fiát, Izsákot, a számára legdrágább lényt, öregkorának legfőbb örömét. A hitet
olyan ész által felfoghatatlan paradoxonként írja le Kierkegaard, amely még az etikai értelemben vett
legsúlyosabb bűnt, a gyilkosságot is szentesíti. Ábrahám különbözik a tragikus hősöktől, mivel ezek
még a legválságosabb pillanatban is az erkölcs normái szerint cselekszenek, és emberileg nagyon is
felfogható motívumok között őrlődnek. Ábrahám áldozata azonban semmiféle emberi mértékkel
nem mérhető, és semmilyen emberileg felfogható erkölcs nem igazolja. Ábrahám nem egy magasabb
rendű erkölcsi norma alapján cselekszik, hanem a hit abszurd erejénél fogva. A „hit lovagja”
önmagára van utalva, és egyedül marad az egész világgal szemben. Felfüggeszti az etikát, túllép az
általánoson, és csakis így, abszolút egyessé válva léphet személyes viszonyba Istennel. Az elbeszélő –
Kierkegaard ezúttal Johannes de Silentio álnéven tette közzé az írást – többször hangsúlyozza, hogy
nem képes megérteni a hit abszurditását, csak a hit előtti utolsó lépcsőfokra, a végtelen rezignáció
állapotára jutott el, de Ábrahám tette csodálattal, ugyanakkor félelemmel és reszketéssel tölti el. Az
írás tulajdonképpen nem a vallási stádiumról, hanem annak az embernek a félelmeiről és kétségeiről
szól, aki az etikát már maga mögött hagyta, de az ugrást, a hitbe való áttörést még nem volt képes
megtenni. A hit abszurd és paradox mozgást jelent, legnagyobb rejtélye abból fakad, hogy a világtól,
vagyis az általánostól, a morálistól, a megérthetőtől való teljes elszakadást jelenti. Ám éppen ezért a
hit egyszersmind az egzisztencia, vagyis az egyes igazi lehetősége arra, hogy önmagává váljon. Etikum
és hit között azonban nincs közvetítés és felfogható átmenet: ugrás van, és csak ebben a
felfoghatatlan ugrásban jöhet létre az egyes mint egyes viszonya az abszolúttal. „A hit éppen az a
paradoxon, hogy az egyes mint egyes magasabb rendű az általánosnál […], hogy az egyes mint egyes
abszolút viszonyban áll az abszolúttal. Ez a nézőpont nem közvetíthető, mert minden közvetítés
éppen az általános erejénél fogva történik” (Kierkegaard 1843/1986: 94–95).

7.11.2. Bűn, szorongás, hit
Kierkegaard számára a bűn az egzisztencia része, adottság és tény, ugyanakkor felfoghatatlan
paradoxon: legalább akkora paradoxon, mint a hit lehetősége. A bűn nem más, mint a vallásival való
szembeszegülés, vagy az attól való menekülés. A szorongás fogalma (1844) – immár nem az
életstádiumok keretein belül – a bűn kérdésével és a bűn alapján létrejövő szorongással foglalkozik.
Az életmű talán legnehezebb szövege abból indul ki, hogy a racionális etikák nem érthetik a valóságos
bűnt, mert egy ideális normarendszerből indulnak ki, és előfeltételezik, hogy az erény tanítható és
megvalósítható. A bűn kérdésében minden hagyományos etika perspektívájával szakít Kierkegaard: a
bűn valósága nem az igazság meg nem értésében rejlik, hanem az igazság nem akarásában és az
igazságból fakadó szorongásban. A bűn lényege azért nem érthető meg és azért nem illeszthető az
erkölcsfilozófiák rendszerébe, mert egy rejtélyes és levezethetetlen ugrással jelenik meg. Az eredeti
ártatlanság állapotából váratlanul és paradox módon tör elő a bűn, ám nem az emberi nemre kívülről
mért csapásként. Nem egy eredendő és történetileg öröklődő bűnről van tehát szó, hanem
olyasmiről, ami az emberi egzisztencia meghatározó összetevője. Az ember ugyanis test és lélek
szintézise, vagyis szellem, szorongása pedig abból a sejtésből fakad, hogy van benne valami, amit
még ő maga sem ismer (a szellem), s aminek révén létezése több, mint egy puszta természeti lény
létezése. A szellem a szabadságtól való szorongásban ad hírt először magáról. A szorongás tehát nem
egy elkövetett bűn következménye, hanem a bűn lehetőségének a megjelenése. A sorrend megfordul
Kierkegaardnál: a bűntudat – a szorongás formájában – megelőzi az elkövetett bűnt, a bűn ilyen
értelemben voltaképpen nem is más, mint a szorongás csökkentésére irányuló kísérlet.

      Kierkegaard kétféle szorongásról, illetve a szorongás két fázisáról beszél. Már az első emberpár
ártatlanságát is szorongás kíséri, a szellemtől, a lehetséges tudástól való szorongás. A szorongás nem
azonos a félelemmel, ez utóbbinak ugyanis mindig van tárgya. Az állat például csak félni tud,
szorongani nem. Az ártatlanság állapotában megjelenő szorongás valami ismeretlentől, vagyis a
semmitől való szorongás. Ez átlényegülhet a szorongás második változatává, amikor már nem a
semmitől, hanem saját szabadságából fakadóan szorong az ember. Felismeri, hogy mi mindenre
képes, homályos tudata ébred a tiltott lehetőségekről, és szorongása átalakul a szabadság
lehetőségeitől való szorongássá. „Az ártatlanság ily módon eljutott a végsőkig. A szorongás révén a
megtiltottal és a büntetéssel van kapcsolatban. Nem bűnös, mégis annyira szorong, mintha elveszett
volna” (Kierkegaard 1844/1993: 55). Mielőtt megértenénk jó és rossz különbségét, már szorongunk a
szabadság lehetőségeiből fakadóan, mert a szabadság jóra és rosszra is vezethet. Ugyanígy a
szorongás is kettős: nemcsak a rossztól szoronghatunk, hanem a jótól is: ez utóbbit nevezi
Kierkegaard démoninak. A bűnös ugyanis felfogja, hogy megszabadulhatna bűnétől, ám elfogja a
szorongás a jótól, vagyis a hithez szükséges ugrástól.
       A gondolkodás önmagában sohasem elégséges, szüksége van szenvedélyre, de leginkább
hitre. A halálos betegség (1849) című írás arról szól, hogy az egzisztencia sohasem meríthet elég erőt
a gondolkodásból, ami kételkedéshez és kétségbeeséshez vezet. Ebben a műben Kierkegaard Anti-
Climacus álnéven immár nem a bűn eredetéről, hanem a bűn mibenlétéről beszél. A naiv
erkölcsfilozófiai értelmezésekkel szemben a kereszténység bűnfogalmának lényege abban áll, hogy az
ember eleve bűnben létezik, mert nem tudja eléggé akarni a jót, és ezért rá van utalva a hitre. A mű
állítása, hogy a kétségbeesés bűn és a bűn kétségbeesés. Ennek két formája, hogy Isten előtt
kétségbeesetten nem akarunk önmagunk lenni, vagy kétségbeesetten önmagunk akarunk lenni. A
kétségbeesés maga a halálos betegség, és tartalma nem más, mint a jótól való szorongás, az ugrás
megtételére való képtelenség, amit azután mindenféle eszközökkel el akarunk tussolni magunk előtt.
Filozófiai szempontból érdekes, hogy az idealista rendszergondolkodást is egy ilyen menekülő
magatartásnak tartja Kierkegaard, vagyis olyan gondolkodásnak, ami kétségbeesésből ered, és meg is
marad abban. A két műben kibontakozó bűnfogalom lényege az, hogy a bűn az emberi egzisztencián
belül torz viszony véges és végtelen, időbeli és örökkévaló, szabadság és szükségszerűség között.
Ellentéte nem a morálisan helyes cselekedet, vagyis az általánosnak megfelelő erkölcsi erény: a bűn
ellentéte a szellem épsége, vagyis a hit.

      Kierkegaard nem a filozófusok Istenét kereste, hanem Pascalhoz hasonlóan Ábrahám, Izsák és
Jákob Istenét. A pusztán ésszel belátott viszony Istennel ugyanis nem változtatja meg az emberi
egzisztenciát, mivel érintetlenül hagyja legmélyebb érdekeit. Kierkegaard gondolkodása így nem is a
filozófia átalakításaként értelmezendő, hanem a filozófiával mint gondolkodási hagyománnyal való
szakításként. Ezért van különös jelentősége a paradoxonnak az elmélkedéseiben: a paradoxon
ugyanis kibillenti az embert vélt biztonságából, és elvezeti önmagához, rávezeti a választás
szükségességére. Amit Kierkegaard örökül hagy az egzisztencialista gondolkodókra, az a
rendszergondolattal, vagyis a fogalmi lényeggel való szembenállása: az emberi egzisztenciát nem
általános fogalmak jellemzik, hanem radikális egyediség, aminek elgondolásához a filozófiai
gondolkodást bizonyos értelemben meg kell haladni. Az igazság fogalom és dolog közötti
megfelelésmodellje így elveszíti értelmét, az igazság az egzisztencia igazságává válik.

7.12. Spiritualisztikus tendenciák
A spekulatív idealizmussal, különösen a hegeli idealizmussal való elégedetlenség a század első
felében a gondolkodás naturalizálódását és a materializmus megerősödését eredményezte. Az
egyoldalú materialista és pozitivista szemlélet azonban hamarosan erőteljes ellenállásba ütközött és
megjelentek azok a filozófusok, akik – a hegeli típusú spekulatív idealizmus elvetése mellett – a lélek
anyagból való levezetését is elfogadhatatlannak tartották. Ezek a gondolkodók a lélek, a szellem és
Isten filozófiai jelentőségét hangsúlyozták a leegyszerűsítő materializmussal szemben, és gyakran
meglehetősen tarka, eklektikus nézeteket dolgoztak ki, mivel a német idealizmus megkerülésével
egyaránt merítettek az újkori racionalizmusból, a skolasztikából és a görög filozófiából. Nem egységes
irányzatról van tehát szó, hanem olyan tendenciáról, amely elsősorban a 19. század második felében
egymástól független filozófiai műveket eredményezett.

      Érdemes megemlíteni Immanuel Hermann Fichte (1796–1879) nevét, aki Fichte fiaként, de
önálló gondolkodóként is nagy befolyással bírt, és a kor elismert filozófusa volt. A materializmussal
szemben úgy érvelt, hogy ha a tudatot az idegrendszer folyamataira akarjuk visszavezetni, akkor
alapvetően hibásan járunk el, hiszen valamit, ami közvetlenül és mindennél jobban ismert,
megpróbálunk valami közvetve ismertre, vagyis az anyagra visszavezetni. Az anyag szerinte csupán
feltételezett, hiszen fogalma a gondolkodásban keletkezik, ezért nem is választható el a
gondolkodástól.
      Rudolph Hermann Lotze (1817–1881) háromkötetes Mikrokosmos című művében elutasította az
értelem szerepének hagyományos túlértékelését. A megismerés mellett ugyanis szerinte a
filozófiában a sejtés és a hit is lényeges szerepet játszik. A valóság strukturált egész, elvei pedig olyan
igazságok, amelyek a valóságos dolgoktól eltérően nem léteznek, hanem érvényesek. Ugyanakkor
viszont nem az ideális igazságok szféráját alkotják, hanem az isteni behatás módozatait jelentik, és
Istentől mint személyes lényegtől függenek. Lotze szerint a magánvaló valóság ismeret általi
megközelítése nem lehetséges, ezért feltételezhető, hogy a szellem a magánvaló szféráját a
megismeréstől eltérő módon, az „átélés” révén ragadja meg.

      Gustav Theodor Fechner (1801–1887) különleges alakja ennek a korszaknak, aki egyfelől a
psziché természettudományos, fiziológiai vizsgálatának elkötelezett híve, másrészt egy erőteljesen
misztikus felfogás kidolgozója. A kísérleti lélektan megszületését sokan Elemente der Psychophysik (A
pszichofizika elemei, 1860) című munkájához kapcsolják. A híres Fechner-törvény azt mondja ki, hogy
az érzet intenzitása az inger erejének logaritmusával arányos. E törvény jelentősége abban áll, hogy a
matematika és a mérés, vagyis a természettudomány összefüggéseit vezeti be a lelki élet
vizsgálatába. Ezáltal pedig lehetővé teszi, hogy a közvetlenül nem mérhető, szubjektív érzeteket a
mérhető ingerekhez való hozzárendeléssel közvetve mérhetővé tegye. A pszichikus tartalmak
mennyiségi ábrázolhatóságával a pszichológiát a fizikához közelíti, és ezáltal egy sajátosan új
tudomány, a pszichofizika alapjait veti meg. Életének második felében a pszichofizikai kutatások
mellett egy spekulatív természetfilozófiai rendszert dolgozott ki, amelynek középpontjában a
pánpszichikus világkép állt. Az anyag nem élettelen massza, hanem mindent áthat a lélek, vagyis
minden dologban Isten nyilvánítja ki magát. Semmi sem szűnik meg teljesen: az ember szellemi
lényege túléli a fizikai halált, egy magasabb állapotba kerül, ahol teljes világosság és öntudat lesz a
része.

7.12.1. François-Pierre Gonthier Maine de Biran (1766–1824)
Franciaországban de Biran dolgozott ki spiritualisztikus filozófiát. Condillackal és követőivel szemben
az Énben nem egy elsődlegesen receptív képességet látott, hanem egy spontánul ható erőt (effort).
Csak ezzel az én-spontaneitással kapcsolatba kerülve vezetnek az érzéki benyomások tudatos
élményhez. S mivel az Énről nem érzéki benyomások alapján tudunk, ezért az Én fogalma nem is
fogható fel a szenzualizmus útján. Ugyanez érvényes a létezés, az erő és az okozás fogalmaira is,
amelyeket mind a saját szellemi spontaneitásunkra vonatkozó reflexió alapján alakítunk ki.

      Amikor a szenzualizmus képviselői úgy vélik, hogy a gondolkodás külső behatások alapján
megmagyarázható – Condillac például egy életre keltett szoborhoz hasonlítja az embert –, akkor
csupán a szokások alapján többé-kevésbé mechanikusan működő ember lebegett a szemük előtt. A
szokások mechanikus világa mögé tekintve azonban felfedezhetjük a lélek spontaneitását. A
reflexióban feltörhető a szokásvilág külső héja, és újra hozzáférhetővé tehető a szokások mögött
rejtező spontaneitás. Később Bergson is hasonló módon próbálta a mechanikus tapasztalati valóság
mögött felfedni az eleven élet tartamos áramlását.

      A hagyományos metafizikával szemben Maine de Biran úgy vélekedett, hogy Isten és a külvilág
létezése nem bizonyítható, vagyis rá vagyunk utalva a hitre. Azért hiszünk a külső dolgok létezésében,
mert olyan ellenállást tapasztalunk, amelybe a spontán, akarati erőfeszítés beleütközik. Az
idealizmussal szemben pedig úgy vélekedett, hogy az Én és aktív képességei közvetlenül, noha nem
érzéki módon adódnak a számunkra, vagyis van egy olyan intuitív hozzáférésünk, ami közvetlenül
megtapasztalható tárgyként adja az Ént önmaga számára. Kései gondolkodásában túllépett az én
spontaneitásának hangsúlyozásán, és az öntudatot már egy individuum fölötti szellemi valóságra
vonatkoztatta, illetve ennek alapjára, Istenre. Minél inkább képes az ember ezzel a valósággal
tudatosan azonosulni, annál inkább eloldódik individuális létezésétől. A spiritualista megközelítés
tehát Maine de Birannál is vallási jelleget ölt.

     A spiritualizmus Victor Cousin (1792–1867) alakján keresztül gyakorolta a legnagyobb hatást a
francia akadémiai életre. Cousin nemcsak professzorként és filozófiai elmélkedések írójaként, hanem
oktatási miniszterként is jelentősen befolyásolta a kor szellemi arculatát. A francia spiritualizmus más
képviselőitől eltérően Hegel és Schelling idealizmusának hatása alatt állt.

7.12.2. Bernard Bolzano (1781–1848)
Jelentősége nem csupán metafizikájának és vallásfilozófiájának, hanem elsősorban
tudományfilozófiai, logikai és matematikai kutatásainak köszönhető. Élesen szemben állt Kant
filozófiájával és a Kant utáni idealizmussal is, de talán még élesebben kritizálta a materializmust és a
naturalizmust. Katolikus pap volt és matematikából doktorált. Szülővárosában, Prágában működött
professzorként, de 1819-ben elvesztette katedráját pacifista és szocialista nézetei miatt. 1823-tól
teljes egészében Wissenschaftslehre (Tudománytan, 1837) című művének szentelte magát.
Matematikusként megvetette a mennyiségek általános tanának alapjait, és megelőlegezte a
halmazelméletet a végtelenről szóló művében, a posztumusz Paradoxien des Unendlichenben (A
végtelen paradoxonjai). Mindazonáltal mégis a logika filozófiájában gyakorolta a legnagyobb hatást,
nevezetesen radikális antipszichologizmusával, amely Frege és Husserl törekvéseivel rokon. Bolzano
azt a felfogást képviselte, hogy ismeretről csak azon feltevés mellett beszélhetünk, hogy van valami,
ami a megismerés tárgya. Ám nem empirikus tárgyakról van szó, hanem önálló entitásként fennálló
igazságokról, Bolzano kifejezésével: magánvaló igazságokról (Wahrheiten an sich). Fel kell tennünk
ezek létezését, mert az igazságok nem épülhetnek a gondolkodás folyamataira vagy a nyelvi
kifejezésekre, más szóval: a magánvaló igazságok függetlenek az emberi pszichétől, és megelőzik a
nyelvet. A platonizmus által megihletett más gondolkodókhoz hasonlóan Bolzano is úgy vélekedett,
hogy az igazságokat nem a szubjektum alkotja, hanem csupán rájuk talál.

      A magánvaló igazságokat nem szabad összetévesztenünk a szavak által kifejezett igazságokkal.
Ezt a Kantra emlékeztető megkülönböztetést más szinteken is végrehajtja Bolzano: meg kell
különböztetnünk a magánvaló kijelentéseket (Sätze an sich) a nyelvileg is kifejezett kijelentésektől,
illetve ezek összetevőit, a magánvaló képzeteket a nyelvi kijelentést alkotó szavakban kifejezett
képzetektől. Ezek az elválasztások képezik a pszichologizmussal szembeni radikális állásfoglalás
alapját: Bolzano szerint a magánvaló képzeteket nem szabad összekeverni azokkal a mentális
képekkel, amelyek az emberi pszichében kísérhetik őket. Így jut el ahhoz az állításhoz, hogy a
gondolkodás objektív és ideális tartalmai függetlenek a mentális élet pszichológiai, vagyis alapvetően
asszociatív összefüggéseitől.

      Bolzano törekvése a gondolkodás univerzális logikája, vagyis a mathesis universalis kidolgozása
volt, ezért gyakran nevezik a „cseh Leibniz”-nek is. Leibniz gondolkodásával rokonítja a
szubsztanciákról vallott felfogása is. Szilárdan meg volt győződve, hogy vannak olyan egyszerű,
elpusztíthatatlan szubsztanciák, amelyek egyrészt a tulajdonságok hordozói, másrészt az összetett
létezők alapelemei. E „monadológia” következménye az a felfogása, hogy az emberi lélek is egy
sajátos szubsztancia, minek következtében halhatatlan. Bolzano spiritualisztikus metafizikája
mindazonáltal a későbbiekben kevés hatást gyakorolt. Annál nagyobb figyelemben részesült viszont
tudományelmélete, elsősorban a formális logikával foglalkozó filozófusok között. Husserl
pszichologizmus elleni érvelése, különösen a gondolat objektív tartalmának elválasztása a
gondolkodás pszichikus folyamatától nagyon közel áll Bolzano felfogásához.
7.12.3. Franz Brentano (1838–1917)
A romantikus költő, Clemens Brentano unokaöccse volt. Teológiát végzett és katolikus papként
tevékenykedett egészen 1879-ig, amikor kilépett a katolikus egyházból, hogy megházasodhasson.
Ennek következtében elveszítette bécsi professzori állását, és évekig privát docensként tanított.
Felesége halála után 1895-ben elhagyta Ausztriát és Firenzében telepedett le. Egyetemi előadásai
rendkívül nagy hatást gyakoroltak a hallgatóságra: bécsi tanítványai között olyan gondolkodókat
találunk, mint Edmund Husserl, Karl Kraus, Alexius Meinong, Christian von Ehrenfels, Kasimir
Twardowski és Sigmund Freud.

      Alapvető jelentőségű műve a Psychologie vom empirischen Standpunkt (Empirikus nézőpontú
pszichológia, 1874). Gondolkodására mély hatást gyakorolt Arisztotelész filozófiája és a skolasztikus
hagyomány is. Egy tudományos filozófia létrehozását tűzte ki célul, tudományosságon azonban nem a
pozitivizmusra jellemző naturalista, objektivista felfogást értette. Sajátos filozófiai pszichológiájának
kidolgozásakor az a meggyőződés vezette, hogy a filozófiának magának is tudományos
megalapozásra van szüksége. A filozófiának ugyanis képzetekkel, ítéletekkel és következtetésekkel
van dolga, vagyis olyan pszichikai aktusokkal, amelyek a pszichológia tárgyát képezik, tehát ennek a
tudománynak kell a filozófia alapjául szolgálnia. Brentano gondolkodása azonban nem a genetikus,
magyarázó pszichológiára irányult, hanem egy olyan sajátos pszichológiára, ami a tudati fenomének
leírását és osztályozását végzi el. Brentano deskriptív pszichológiájának középpontjában
az intencionalitás gondolata áll. Az intencionalitás fogalma a skolasztikából származik, de Brentanónál
önálló jelentőségre tesz szert, s ez a felfogás azután rendkívüli hatást gyakorolt Husserlre és a
fenomenológiára, valamint az analitikus filozófiára is. A fenomenológiában Husserl – Brentano
felfogásától lényeges pontokon eltérő – intencionális tudatelmélete került a középpontba, az
analitikus filozófiában azonban elsősorban Brentano intencionalitásfogalma vált meghatározóvá.

      Brentano a fizikai és a pszichikai fenomének világos elkülönítésére dolgozta ki az intencionalitás
fogalmát. A pszichikai fenomének mindig vonatkoznak valamire, vagyis intencionálisak: nem tudunk
elképzelni, észlelni, ítélni anélkül, hogy ne valamit képzelnénk el, valamit észlelnénk és valamiről
ítélnénk. A mentális fenoméneket ez a sajátos tárgyvonatkozás különbözteti meg a fizikai
fenoménektől. Minden pszichikai fenomén egy tárgyra vonatkozik és ettől a tárgytól
elválaszthatatlan. A pszichikai fenoméneket ezért Brentano szerint annak a tárgynak az intencionális
inegzisztenciája jellemzi, amire az aktus vonatkozik. Azt mondani, hogy a lélek tárgyához való
viszonya intencionális, valójában azt jelenti, hogy az, amire a pszichikai aktus vonatkozik, az aktus
számára immanens, vagyis belső tárgyiság (etwas innerlich Gegenständliches). Az intencionális
inegzisztencia azt jelenti, hogy a pszichikai fenomének bizonyos értelemben tartalmazzák a tárgyukat.
Brentano megfontolásai azon alapulnak, hogy az inegzisztencia, vagyis a belső létezés feltevése abból
a figyelemre méltó tényből magyarázható, hogy anélkül is tudok gondolni valamire, vagyis anélkül is
irányulhat tárgyra egy képzetem, hogy ez a valami ténylegesen létezne. A fizikai fenoméneket nem
jellemzi ez a vonatkozás: ha A jobbra van B-től, akkor A is és B is szükségképpen léteznek, ám ha A B-
re gondol, akkor B nem kell hogy valóságosan is létezzen, viszont A intencionális viszonyulásához
mégiscsak hozzá kell tartoznia valamilyen tárgyiságnak: a tárgy intencionális inegzisztens. Ez utóbbi
mellett van az intencionális viszonynak egy másik jellegzetessége is, az irányultság és ennek
módozatai. A tudat többféle módon irányulhat intencionálisan egy tárgyiságra: a tárgy pusztán jelen
van a tudat számára, a tárgyat elfogadom vagy elutasítom, a tárgyat szeretem vagy gyűlölöm stb.
Ezeknek a módoknak megfelelően határozza meg Brentano az intencionális élmények három fő
osztályát: a képzeteket, az ítéleteket és az emocionális fenoméneket. E felosztás több szempontból is
újszerű. Brentano például elutasítja azt a hagyományos megközelítést, ami szerint az ítélet képzetek
egymáshoz illesztésére redukálható. Ha belegondolunk, abból, hogy „asztal” és „zöld” még nem lesz
ítélet, a létítéleteknél pedig (pl. „Isten létezik”) egyáltalán nem képzetek egymáshoz kapcsolásáról
van szó. Ezzel támasztja alá Brentano, hogy az ítéletek a tudati élmények egy sajátos, külön osztályát
képezik, amelynek kitüntető jegye a puszta képzetekkel szemben, hogy az ítéletben mindig igenelünk
(elismerünk, elfogadunk, affirmálunk) vagy tagadunk (elvetünk, elutasítunk, negálunk) valamit.

      Brentano szerint az „igaz” vagy „hamis” predikátum csak olyan pszichikai aktusokra
vonatkozhat, amelyekben valamit elismerünk vagy elvetünk: ez a megfontolás pedig végül az
igazságfogalom átalakításához vezet. Brentano elveti az igazság korrespondenciaelméletét (a dolog
és a képzet megfelelésén alapuló igazságfelfogást), mert például vannak olyan tudományok, amelyek
nem valóságos dolgokkal foglalkoznak, mégis igaz állításokhoz jutnak; ilyen például a geometria. A
negatív állítások igazsága ugyancsak veszendőbe menne, ha a képzet valamilyen valóságosan létező
dolognak kellene hogy megfeleljen. Brentano legélesebben talán Kant tudomány- és
igazságfelfogását utasítja el: az a priori szintetikus ítéletek feltevésében nem transzcendentális és
megalapozó igazságokat lát, hanem puszta, vak előítéleteket. Mivel mind az adekvációelmélet, mind
a kanti transzcendentális felfogás elfogadhatatlan a számára, ezért az igazság fogalmát a belső
tapasztalat útján próbálja megvilágítani. Arra a kérdésre keresi a választ, hogy mi az az élményforrás,
amiből az igazság fogalma ered. Brentano válasza: az evidencia élménye. Az evidencia élménye nem
elemezhető tovább és nem bontható összetevőkre, az evidencia csupán átélhető egy közvetlenül
belátható ítélet végrehajtásakor. Az evidencia biztosítja az ítélet általános érvényűségét és
objektivitását, ám maga nem definiálható, mivel egy tökéletesen egyszerű élményminőséget jelent.
Az igazságnak ez az evidenciafelfogása nagy hatást gyakorolt például a fenomenológia
igazságfelfogására. Az evidencia fogalma ugyanakkor problematikus: jóllehet az evidencia az
objektivitás kritériuma, arra vonatkozóan viszont nem tudunk semmilyen kritériumot megadni, hogy
egy valódi evidenciát hogyan különítsünk el egy látszólagos vagy téves evidenciától.

      1926-ban megjelent Die vier Phasen der Philosophie und ihr augenblicklicher Stand (A filozófia
négy fázisa és pillanatnyi állása, 1926) című művében Brentano a filozófia történetét – a bevett hegeli
sémától teljes mértékben eltérő módon – nem lineáris fejlődésként ábrázolja. Felfogása szerint a
gondolkodás történetében a felemelkedés fázisait a hanyatlás fázisai követik. A felemelkedő fázist a
gondolkodás tudományos követelménye jellemzi, vagyis a teoretikus érdeklődés áll az előtérben, a
problémákat a dolog természetének megfelelő módszerrel próbálják megoldani. Az ókorban ide
tartozott a preszókratikusok, Platón és Arisztotelész gondolkodása, a középkorban Aquinói Szent
Tamás, az újkorban pedig Bacon, Descartes és Locke filozófiája. Ennek a beállítódásnak a feladásával
kezdődik a hanyatlás folyamata, amelynek során először gyengül a teoretikus érdeklődés, és ezzel
párhuzamosan a gondolkodás gyakorlati vonatkozásai kerülnek előtérbe (ókori hellenizmus,
középkori skolasztika és újkori felvilágosodás). A harmadik fázist egy szkeptikus fordulat jellemzi
(pürrhóni szkepszis, illetve Új Akadémia, a középkorban a nominalisták megjelenése, az újkorban
Hume munkái). Az utolsó fázisban pedig megjelenik a misztikus gondolkodás, a miszticizmussal pedig
feloldódik a filozófia. Az antikvitásban az újplatonizmus jelenti a misztikus fordulatot, a középkorban
a misztikusok sokasága Eckhart mestertől Nicolaus Cusanusig, az újkorban pedig Kant és követői. Ez
utóbbi lehet talán a legmeglepőbb, hiszen Kant semmi másra nem törekedett, mint a metafizika és a
tudományosság összeegyeztetésére. Brentano mégis úgy véli, hogy az a priori szintetikus ítéletek
feltevése, valamint a transzcendentális idealizmus gondolata nem más, mint igazolatlan és misztikus
előítélet.

     Brenato úgy vélte, hogy a gondolkodás a saját korában egy újabb felívelő fázisba került, ahol
újra érvényesülni fog a gondolkodás tudományos igénye. Brentano kétségtelenül rendkívüli hatást
gyakorolt tudatfelfogásával és intencionalitásfogalmával a későbbi filozófusokra, különösen a
fenomenológiára és a tudományos irányultságú gondolkodókra. Ám pszichologizmusa és metafizikai
elképzelései erős elutasításba ütköztek, és tulajdonképpeni követői nem is akadtak. Azon
gondolkodók közé tartozik, akiknek termékenyítő hatásuk volt, de semmilyen irányzatnak vagy
iskolának nem váltak alapítóivá.

7.12.4. Wilhelm Wundt (1832–1920)
Brentanohoz hasonlóan Wundt is pszichológia és filozófia ötvözésére, illetve a filozófia pszichológiai
alapokra állítására törekedett. Brentano spekulatív pszichológiájától eltérően azonban Wundt a
kísérletezésre és az adatgyűjtésre helyezte a hangsúlyt. A modern pszichológia német kezdeteinek
két fő iránya az ő nevükhöz fűzhető. A Wundt és követői által kidolgozott szenzualista pszichológia a
lelki életet érzéki elemekre és ezek asszociatív egymáshoz kapcsolására vezeti vissza. Ezt a brit
empirizmusra visszanyúló beállítódást a tartalom pszichológiájaként szokták emlegetni. Ezzel a
naturalizáló lélekszemlélettel szemben beszélhetünk az aktus vagy folyamat pszichológiájáról, amely
a lelki életre egészleges dinamizmusában tekint, és elemeire bontható állókép helyett a jelenségeket
mozgásukban igyekszik megragadni. Végső soron tartalom és aktus szembeállításáról van szó, ahol
Wundt irányzata a tartalomra, Brentano és az őt követő vagy belőle merítő gondolkodók pedig az
aktusra helyezik a hangsúlyt.

      Wilhelm Wundtban nemcsak a kísérleti pszichológia egyik legjelesebb és legfontosabb korai
művelőjét, de megalapítóját is tisztelhetjük. 1875-től Lipcsében működött professzorként, és itt
alapította meg 1879-ben az első kísérleti pszichológiai laboratóriumot. Ez a pszichológia mint
tudomány önállóvá válásának első intézményi megnyilvánulása. Evvel egy időben például Cambridge-
ben elutasították James Ward kérvényét egy pszichológiai laboratórium létrehozására, mert az
egyetem vezetősége úgy vélekedett, hogy a mérés lealacsonyítja a lelket és gyengíti a vallásos hitet.
Wundtnak tehát nemcsak egy új tudományt kellett intézményesítenie, hanem egy új szemlélet
jogosultságát is igazolnia kellett.

      Wundt szerint a filozófia feladata abban áll, hogy az egyes tudományok ismereteit
szisztematikusan feldolgozza és rendszeres egésszé szervezze. Vagyis noha nem létezik sajátosan
filozófiai ismeret, a tudományok eredményeinek filozófiai feldolgozása óhatatlanul egy világ- és
életszemlélet kidolgozásához vezet. Wundt számára a pszichológiának kitüntetett jelentősége van az
új tudományos életszemlélet létrehozásában. Pszichológiája azonban a lelki élet „mozaikszerű”
képére épül, ahol az egész mindig felbontható összetevőkre, vagyis olyan végső elemi egységekre,
amelyek passzív kombinációjával előáll a tudat kívülről és belülről megfigyelhető működése. Az
elemek lehetséges egymáshoz kapcsolódásának „grammatikáját” az asszociáció törvényei adják meg.
A pszichológiát Wundt a fiziológia alaptörvényeire igyekszik visszavezetni. Túlzott leegyszerűsítés
volna azonban hatalmas életművét egy redukcionista pszichológia képére korlátozni. Hiszen nem
csupán a lelki élet laboratóriumban mérhető összefüggései érdekelték, hanem az önmegfigyelésben
nyerhető ismeretek, illetve a magasabb kulturális, jelentéses szerveződések lelki mechanizmusa is.
Így jutott el az appercepció, a figyelem és az akarat tanulmányozásához, valamint a néplélek, vagyis a
hétköznapi gondolkodás kutatásához: Völkerpsychologie (Néplélektan, 1897).

      Úgy vélte, hogy az önmegfigyelés révén lényeges és tudományosan is értékes információkhoz
juthatunk a lelki élet működéséről. Ezzel tagadta Comte azon elképzelését, mely szerint a
pszichológia pozitív és tudományos része valójában felosztható a szociológia és a biológia között.
Comte szerint a pszichológia nem önálló tudományág, hiszen az önmegfigyelés révén csak szubjektív
ismeretekhez juthatunk. Ezért próbálja Wundt az introspekciót is módszertanilag kidolgozni és
kísérletek révén tudományossá tenni. Így jut el olyan lelki jelenségek tanulmányozásához, amelyek
nem értelmezhetők a hagyományos asszociációs megközelítéssel: ilyen az akarat és a figyelem. A
tudat és a lélek klasszikus megközelítésével szemben, amely a lélekben csak a reprezentációra
kíváncsi és mindent arra alapoz, Wundt az élő tudatot teljesen átható akaratra irányítja a figyelmet. A
lelki jelenségek vizsgálatánál ezért nem a képzet fogalmából, hanem az akarat működéséből indul ki.
Voluntarizmusa abban fejeződik ki filozófiailag, hogy minden jelenségben felfedezhetjük a
szubjektum adalékát, vagyis azt a szintetizáló, szervező működést, amelynek alapesete az akarat. Az
akarat tehát Wundtnál minden lelki jelenség integrációs formája. A lelki élet elemi alapélmények
összekapcsolódásából alakul ki, amelynek két alapformája van: a passzív forma az asszociáció, az
aktív forma pedig a figyelem erőfeszítése, vagyis az az integráló tevékenység, amit Wundt
appercepciónak nevez. Az asszociáció mechanikus működésével szemben az appercepció aktív
erőfeszítéssel alakít ki kapcsolatot a lelki élet elemi összetevői között, és hoz létre értelmes egészet.
Az erőfeszítés révén válik a figyelem és az appercepció fogalma a filozófiai és pszichológiai
voluntarizmus alapjává.

      Ugyanakkor pszichológiafelfogásának kiindulópontja szerint a pszichológia tárgya nem
valamiféle lelki szubsztancia: lelki jellegű, közvetlenül és aktuálisan átélt folyamatok összessége
inkább. Pszichológiai fő művében, a Grundzüge der physiologischen Psychologie-ban (A fiziológiai
pszichológia alapvonásai, 1874) megfogalmazott beállítás hátterében a valóság kettéosztása áll: a
fizikai világ és a lelki világ egymással történő szembeállítása húzódik meg. E beállítás szerint a fizikai
világ az energia megmaradásának elvére épül, a lelki világ ellenben a „teremtő szintézis” elvét követi:
ilyenformán, míg a természet a közvetett tapasztalat birodalma, addig a pszichológia a közvetlen
tapasztalat tudománya. A test és a lélek ugyanakkor nem áll elszakítva egymással szemben, a fizikai
folyamatok és a lelki folyamatok nem függetlenek egymástól. A pszichofizikai paralelizmus elve
szerint – ezt Wundt nem valamiféle törvényként, hanem heurisztikus alapelvként fogja föl – ugyanis a
fizikai folyamatok és a lelki folyamatok különböznek ugyan, mégis egymással párhuzamosan
játszódnak le: a lelki jelenségeknek tehát mindig megfelel valamilyen fiziológiai jelenség.

     A fejlődés tekintetében Wundt evolucionista volt, és úgy gondolta, hogy a fejlődési folyamat
során minden szinten olyan új egészek jönnek létre, amelyek új tulajdonságokkal rendelkeznek. A
psziché szintjén például a tér- és az időszemlélet egy teremtő szintézis eredményének tekinthető,
mivel ez a két szemléleti forma olyan tulajdonságokkal rendelkezik, amelyek nem vezethetők le az
alapul szolgáló érzetekből. A pszichológia, csakúgy mint a fizika és a kémia, kísérleti tudomány, sőt
még a népi pszichológiának is alapvetően empirikus jellege van, hiszen a népek nyelveinek,
mítoszainak és erkölcseinek megfigyelésére épül.

      Wundt jelentősége a pszichológia története és fejlődése számára egészen rendkívüli.
Filozófusként is nagy hatást gyakorolt, ám elsősorban a kortárs gondolkodásra. Filozófia és
természettudomány közeledését sürgette, noha a kor naiv materializmusát és naturalizmusát
tarthatatlannak ítélte.

7.13. Brit idealizmus
Bármekkora hatásuk is volt a 19. század végén a Hegellel szembeforduló filozófusoknak, a brit
filozófiai gondolkodásban egy nagymértékben hegelizáló irányzat, a „brit idealizmus” töltött be a 19.
század utolsó harmadában, illetve a 20. század elején uralkodó szerepet. Legfontosabb képviselői
Thomas H. Green, Francis H. Bradley és Bernard Bosanquet voltak, illetve később J. M. E. McTaggart,
H. H. Joachim, J. H. Muirhead, valamint G. R. G. Mure.

     A brit idealizmus képviselőit egyfelől összekötötte a brit empirizmus és az utilitarizmus
elutasítása, másfelől a német idealizmus, elsősorban Kant és Hegel filozófiájának hatása nézeteikre.
Hegeli örökség a brit idealizmus eszmevilágában az egyetlen mindent magában foglaló valóság, az
Abszolútum fogalma, másfelől az ész fogalma, amellyel az Abszolútum struktúrája megragadható,
illetve amely magával ezzel a struktúrával azonos; továbbá a gondolat és a gondolat tárgya közötti
megkülönböztetés elutasítása és az a nézet, hogy a valóság a gondolat és a gondolat tárgyának
egysége. Hegeli eredetű továbbá a belső viszonyok tana, az igazság koherenciaelmélete, valamint a
konkrét univerzálé fogalma is. Az idealisták etikai, politikafilozófiai elképzelései is rokonságban álltak
Hegel nézeteivel – legfőbb céljuk a társadalom individualista felfogásának cáfolása volt, és annak
megmutatása, hogy az ember lényegileg társadalmi lény.

7.13.1. Francis Herbert Bradley (1846–1924)
Bradley volt a brit idealizmus legnagyobb alakja, akinek leginkább hegeliánus, egyszersmind
legfontosabb etikai írása az Ethical Studies (Etikai tanulmányok; 1876). Az utilitarista elmélet fő hibája
Bradley szerint az, hogy a boldogságot külsődlegesen fogja fel, és ezáltal megengedi, hogy a
boldogság nem morális viselkedéssel is elérhető legyen. A kanti elmélet fő tévedése viszont az, hogy
a kötelességet kizárólag azért kell teljesíteni, mert kötelesség. A kötelességek teljesítése valóban az
erkölcsös viselkedés lényegi eleme, de a kötelességeket tartalmuk miatt kell teljesíteni, azért,
mert az amit előírnak, megvalósítandó.

      Mind az utilitarizmus, mind a kanti kötelességetika a személyek téves, individualista
felfogásából indul ki. A személyek valójában társadalmi lények és „konkrét univerzálék”.

Bradley szerint sem az univerzálék, sem a partikulárék nem valóságosak önmagukban, hanem aktuális
létezőkből absztrahált fogalmak. Például egy aktuálisan létező zöld levél esetében sem a zöld szín
mint univerzálé nem létezik a partikuláris levéltől függetlenül, sem a partikuláris levél a zöld színtől
függetlenül; az univerzálékat és a partikulárékat csak gondolatban tudjuk elkülöníteni egymástól. A
konkrét univerzálé az individuális dolog: a partikuláris levél egyfelől univerzálé, amennyiben sok
absztrakt partikulárét magában foglal, például a levél különböző időpontokbeli állapotait, másfelől
partikuláré, amennyiben különbözik más levelektől. Hasonlóképpen a személyek univerzálék,
amennyiben különböző cselekedetek alanyaiként megőrzik azonosságukat, de partikulárék,
amennyiben különböznek más személyektől.

     Az egyének önmegvalósítása csakis társadalomban, társadalmi szerepük teljes megvalósítása
révén lehetséges, úgy, ahogyan Hegel gondolta. Noha a társadalmak, közösségek is lehetnek erkölcsi
szempontból tökéletlenek, az elmélet kiegészíthető az ideális erkölcsiségre vonatkozó felfogással,
amely szerint az erkölcsi önmegvalósítás beteljesítése, az ideális Énhez való eljutás, a vallás keretei
között lehetséges.

      Logikai tárgyú fő műve a The Principles of Logic (A logika alapelvei; 1883). A mű a logika máig
vitatott alapkérdéseivel foglalkozik. Bizonyos alapvető tézisei Russell közvetítésével váltak ismerté és
elfogadottá, például az, hogy a mondatok köznyelvi grammatikai szerkezete különbözik a logikai
szerkezetüktől, és az előbbi gyakran félrevezető az utóbbi vonatkozásában. Egy további példa az a
nézet, amely szerint az univerzális mondatok logikai szerkezete hipotetikus (a „Minden A B” típusú
mondatok logikai szerkezete az, hogy „Minden x-re, ha x A, akkor x B”).

      Bradley az ideákkal kapcsolatban bírálta Hume felfogását, amely szerint az ideák egy bizonyos
időpontban fennálló mentális képek. Szerinte az ideák nem egyedi létezők, hanem absztrakt
univerzálék. Ennek megfelelőn azok az ítéletfelfogások sem tarhatók, amelyek szerint az ítéletek
ideák összekapcsolódásai, hiszen ekkor nem lenne magyarázható, hogy hogyan vonatkozhatna az
ítéletek tartalma, amely absztrakt és univerzális, a valóságra, amely konkrét és egyedi. Ezt az érvet
Bradley a nyelvi kifejezések jelentésének az értelmezésére is alkalmazta, és azt állította, hogy
valójában a tulajdonnevek és a rámutató kifejezések is rejtett általános kifejezések, megelőlegezvén
ezzel Russell leíráselméletét.
     Bradley hasonlóan bírálta Hume következtetésfogalmát is, amely szerinte figyelmen kívül hagyja
a következtetések általános jellegét. Hume elképzelése, miszerint a következtetések ideák
összekapcsolódásai, nem tartható, mivel a hume-i ideák csak egyedi, futó benyomások, amelyeket
nem lehet összekapcsolni: ideák összekapcsolódása lehetséges, de csak akkor, ha az ideákat
univerzáléknak tekintjük.

      Másfelől Bradley szerint semmilyen ítélet nem igaz teljes mértékben, illetve semmilyen
következtetés nem érvényes, mivel az ítéletek és a következtetések szükségképpen absztrakciókat
tartalmaznak, amelyek csak a kiragadott részeit ragadják meg az egységes valóságnak, és így
szükségképpen eltorzítják azt. Mindazonáltal az ítéletek részlegesen lehetnek igazak.

     Bradley szerint a logika, az ítélés és a következtetés előfeltételezi az igazság – általa elvetett
– korrespondencia elméletét, amely szerint az igazság ítéleteink és a valóság megfelelése. Ezzel
szemben az igazság azonosságelméletét képviselte, amely szerint „az igazság a tudás és a valóság
azonossága”.

      Metafizikai nézeteit az Appearance and Reality (Jelenség és valóság; 1893) című művében
fejtette ki. Amellett érvelt, hogy azok a fogalmak, amelyekkel megpróbáljuk megérteni a világot – az
ok, a mozgás, az Én, a tér, az idő stb. – mind ellentmondásokat rejtenek magukban, a világ
természetének leírására nem alkalmasak.

     Bradley sok hagyományos értelmezés szerint a „viszonyok belső voltának elméletét” képviselte:
eszerint az individuumok között fennálló „külső”, látszólag önálló realitással bíró viszonyok nem
valóságosak, minden viszony belső, azaz visszavezethető az individuumok minőségeire. Az újabb
értelmezések szerint Bradley álláspontja az volt, hogy sem a külső, sem a belső viszonyok nem
valóságosak. Russell bírálatának a brit idealizmussal szemben az egyik kulcseleme volt a belső
viszonyok tanának elvetése, ami a logikai monizmus elutasításához vezetett.

     Bradley szerint a valóság az Abszolútum, amely viszonyokat nem tartalmazó egység. A
valósággal kapcsolatos végső igazság nem fejezhető ki, csak hozzávetőleg megragadható: a valóság
csak és kizárólag tapasztalatokból áll, ahol a tapasztalat fogalma átfogóan értendő: az érzés, a
gondolat és az akarat is beletartozik. A tapasztalat összefüggő egységet képez, amely csak az emberi
gondolkodás fogalmi mechanizmusa révén válik szét részekre – csak látszat, hogy a világ önálló
létezők sokaságából áll.

7.13.2. Thomas H. Green (1836–1882)
Green is a brit idealisták első generációjához tartozott. Az empiristákkal szemben Kantot követve
amellett érvelt, hogy a tudást nem lehet kizárólag az érzékelésre alapozni, a szubsztancia, az okság, a
tér és az idő olyan a priori fogalmak, amelyekre szükség van ahhoz, hogy bármifajta tudásra szert
tehessünk. Kanttal szemben azonban nem fogadta el, hogy a megismeréstől független valóság, „a
magánvaló dolgok” megismerhetetlenek lennének. Úgy vélte, a valóság maga szellemi természetű, az
örök tudat terméke, amely a világban és az emberi értelemben egyszerre működik.

     Green bírálta azt az utilitarista-hedonista elképzelést, amely szerint az emberek kizárólag a
boldogság elérésére és a fájdalom elkerülésére törekszenek; szerinte az önmegvalósítás az ember
alapvető célja. Az önmegvalósítás ugyanakkor csakis valamilyen társadalomban lehetséges, mivel az
egyes személyek azonossága, lényege másokkal való kapcsolataikban, családi, szakmai és más
társadalmi szerepeikben határozódik meg. Ehhez az elképzeléshez kapcsolódik szabadságfogalma is:
a szabadság pusztán negatív fogalmát, a kényszermentességet, elégtelennek tekintette a társadalmi
viszonyok értelmezéséhez; ehelyett a szabadság pozitív fogalmát javasolta, amely szerint a szabadság
minden ember önmegvalósításának a lehetőségét garantálja. Elutasította Spencer éjjeliőr államának
elképzelését, valamint Hobbes nézetét is, miszerint a hatalom az állam monopóliuma. A jogok
szerinte nem természetesek és nem is az uralkodótól származnak, hanem azoknak a közös céloknak,
javaknak az elismeréséből, amelyek szükségesek ahhoz, hogy mindenki a lehető legteljesebben
megvalósítsa önmagát. Green társadalomfilozófiai nézetei jelentős befolyást gyakoroltak kora
liberális politikaelméletére és politikusaira.

7.13.3. Bernard Bosanquet (1848–1923)
A brit idealisták közül Bosanquet állt a legközelebb Hegelhez. Kiindulópontja a mindent magában
foglaló, önmagában konszisztens és koherens egész, az Abszolútum. Az egészt nem ismerhetjük meg
tökéletesen, mert tapasztalataink, ítéleteink mindig csak a valóság részeire vonatkoznak, így
tudásunk mindig részleges, inkonzisztens és nem teljesen igaz. Az individuális létezők, a tárgyak, a
személyek vagy a műalkotások mindig csak részek, tehát nem teljesen valóságosak. A személyeknél
inkább létezők a közösségek, de a közösségek sem teljes valóságok – csak az egész az. Ez a metafizikai
kép alapot ad Bosanquet politikaifilozófiai nézetei számára is: erre alapozza Bentham, Mill és Spencer
individualista-atomista társadalomképének elutasítását, illetve saját hegeliánus–rousseau-iánus
elképzelését, amely szerint az állam polgárait közös nézeteik, illetve az intézményekben való
részvételük kapcsolja össze egy közösséggé.

7.13.4. John M. E. McTaggart (1866–1925)
McTaggart a brit idealisták fiatalabb generációjának legfontosabb alakja volt. Korai írásaiban Hegel
logikáját elemezte, az 1900-as évektől kezdve pedig kidolgozta önálló, racionális és misztikus
elemeket ötvöző idealista metafizikáját (The Nature of Existence – Az egzisztencia természete, 1921,
1927), amely szerint az idő és az anyag nem valóságos, csak az Ének, személyek közössége létezik.

      A dialektikus logikai érvelésre alapozta metafizikai nézeteit, amelyek szerint a végső létező az
Abszolútum, amely túl van a hétköznapi tapasztalatokon. Abszolútumfogalma azonban eltér
Hegelétől: szerinte az Abszolútum nem egy történeti folyamatban bomlik ki, mert a dialektika nem
időbeli folyamat, hanem csak érvelési módszer. Legismertebb tézise szerint az idő nem valóságos
(„The Unreality of Time”, 1908). Érvelésében az idő kétféle felfogását különböztette meg. A idő
relációs fogalma szerint egy eseményt a jelenhez való viszonya révén határozunk meg, ti. hogy
múltbeli, jelenbeli vagy jövőbeli (A-sorozat), az idő abszolút fogalma szerint viszont az eseményeket
időpontokkal azonosítjuk (B-sorozat). McTaggart azzal érvelt az idő valóságossága ellen, hogy az A-
sorozat az alapvetőbb, mivel csak az tud számot adni a változásról, másfelől viszont az A-sorozat
szerint az eseményeket nem lehet koherens idősorba rendezni, (mivel ugyanazt az eseményt múlt-,
jelen- és jövőbeli eseménynek is kell tekinteni, ami ellentmondás).

      A brit idealizmus hatása nem volt tartós: az analitikus filozófia térnyerésével a 20. században
gyorsan elvesztette befolyását. Egyfelől a korai cambridge-i analitikus filozófusok, Moore és Russell
éppen Bradley nézeteivel szemben fogalmazták meg filozófiai kiindulópontjukat, másfelől egyes
logikai pozitivisták Bradley nézeteivel próbálták meg illusztrálni a metafizikai nézetek
értelmetlenségét (lásd Ayer, Language, Truth and Logic. Magyarul: Nyelv, igazság, logika, 1. fej.).

7.14. Pozitivizmus
A pozitivizmus tulajdonképpen a szélsőségekig vitt empirizmus, amely szerint tudás csak és kizárólag
a tapasztalatból származhat, és csak az létezik, ami észlelhető; semmiféle spekuláció vagy elmélet
nem nyújthat igazi tudást, a hagyományos metafizika által feltételezett entitások – szubsztancia,
anyag, lélek stb. – nem léteznek. A pozitivista megközelítést általánosan jellemezhetjük a következő
nézetekkel.

      A fenomenalizmus értelmében nincs valódi különbség jelenség és lényeg között. A
hagyományos metafizikák jó része feltételezi, hogy a megfigyelhető jelenségek egy olyan mögöttes
valóság megnyilvánulásai, amelyet nem lehet az észleléssel megismerni. A pozitivisták elvetették ezt
a megkülönböztetést, azt állítván, hogy csak a megfigyelhető jelenségekről és összefüggéseikről
tehetünk állításokat, s hogy a tudomány feladata nem a jelenségek mögötti lényegek megismerése,
hanem a jelenségek előrejelzése: a tudás – előrelátás. A fenomenalizmusból fakad a
pozitivisták nominalizmusa, amely szerint az általános kifejezések csak egyedi, konkrét tárgyakra
vonatkozhatnak, nem pedig – megfigyelhetetlen – univerzálékra.

      Az értékítéletek nem fejeznek ki tudást. Egyfelől az észlelés révén nem fedezhető fel, hogy
bizonyos tettek vagy személyek jók vagy rosszak, szépek vagy csúnyák. Másfelől nem létezik az
észlelhető világtól elkülönülten egy másik világ, az önmagában vett (erkölcsi vagy esztétikai) értékek
világa. Ilyenformán az értékítéletek a mi választásunkon alapulnak.

      A tudományos módszer egysége. A különböző tudományágakban az ismeretek megszerzésének
módszere, a tapasztalatok feldolgozásának módja lényegében azonos. Ehhez a pozitivisták gyakran
társították azt a feltevést is, hogy a különböző tudományok hosszú távon egyetlen alaptudományra
lesznek redukálhatók, amelyet többnyire a fizikának tartottak.

       A pozitivista filozófia újkori kiindulópontja Hume, de a görögöktől kezdve a filozófiatörténet
minden szakaszában találhatunk pozitivisztikus nézeteket. A 19. századi pozitivizmus több forrásból is
táplálkozott. Comte és más francia pozitivisták indíttatása alapvetően társadalomelméleti volt. A
felvilágosodás antiklerikális hagyományát vitték tovább, miközben a jakobinizmustól elhatárolódtak:
a társadalmat tudományos módszerekkel akarták megreformálni. (Comte-hoz fűződik a
szociológiának mint a társadalom önálló tudományának a gondolata.) Az angol filozófia pozitivistának
tekinthető szerzőit leginkább egy közös ismeretelméleti módszertan jellemezte: Kanttal, illetve az
intuicionistákkal, például Whewell-lel szemben azt állították, hogy a megismerésben a tapasztalat,
nem a fogalmak az elsődlegesek. Politikai nézeteik viszont nagyon különbözők voltak (Mill baloldali
volt, Pearsons viszont szélsőségesen jobboldali nézeteket vallott). Bentham és Mill utilitarista etikája
ugyanakkor jól illeszkedett a pozitivizmus ismeretelméleti és ontológiai feltevéseihez. Egyfelől a
tapasztalatra alapozták állításukat, miszerint a legfőbb jó a boldogság; másfelől az utilitarizmus
szerint a cselekedetek erkölcsi megítélésének alapja az, hogy milyen következményekkel járnak, ami
viszont tapasztalati úton határozható meg. A német nyelvterület pozitivistái, például Mach és
Avenarius, elsősorban a természettudományok által felvetett filozófiai problémákat akarták
megoldani. A német idealizmus terméketlennek vélt filozófiai spekulációival, elsősorban Hegellel
szemben határozták meg magukat, de a neokantiánusokkal is vitában álltak. A 19. századi
pozitivizmus hatott a 20. században is, elsősorban a Bécsi Kör képviselőire.

7.14.1. Auguste Comte (1798–1857)
A párizsi Ecole Politechnique-en tanult matematikát, ahonnan 1816-ban az elavult vizsgarendszer
elleni tiltakozása miatt kizárták. 1817-től 1824-ig Saint-Simon személyi titkára volt, majd többször
sikertelenül pályázott tanári állásokra. Ezután lakásán tartott előadásokat filozófiai nézeteiről. 1848-
ban megalapította a Pozitív Filozófiai Társaságot, illetve a pozitív vallás megteremtésén fáradozott.
Főbb művei: Cours de philosophie positive I–VI (A pozitív filozófia tanfolyama, 1830–42), Discours sur
l’esprit positif (A pozitív szellem, 1844, magyarul: 1979), Système de politique positive (A pozitív
politika rendszere, 1851–54).
     A „pozitív filozófia”, avagy a „pozitivizmus” elnevezés Comte-tól származik. Comte átfogó
rendszert alkotott, amely összekapcsolta a tudományos megismerésre és a társadalomtervezésre
vonatkozó nézeteit: reformelképzeléseinek célja az egész társadalom átalakítása volt, tudományos
alapokon.

     Úgy vélte, ehhez először is a tudás, a tudomány fogalmát kell tisztáznia. A tudást alapvetően
történeti és társadalmi kontextusában vizsgálta. Átfogó elve a „három stádium törvénye”: a
társadalmi fejlődést három nagy korszakba, a teológiai, a metafizikai és a pozitív korszakba sorolta.
(Analóg szakaszok az egyéni személyiségfejlődésben is megtalálhatók Comte szerint.) A történelem az
emberi értelem fejlődésének folyamata, a filozófia feladata pedig a tökéletes társadalom elméleti
megalapozása.

       A teológiai korszak jellemzője a vallásos világértelmezés, amely az eseményeket istenekre és
más természetfölötti lényekre hivatkozva magyarázza. Ebben a korszakban jutott el az ember a
fetisizmustól a politeizmuson át a monoteizmusig. A metafizikai korszakban már nem hivatkoznak
természetfeletti lényekre, de továbbra is a dolgok rejtett természetét próbálták feltárni, a jelenségek
magyarázatában észlelhetetlen erők, minőségek szerepelnek. A pozitív korszakban ezzel szemben a
jelenségeket nem próbálják mögöttes okokra visszavezetni, a pozitív szellemű tudomány nem
próbálja megválaszolni a miért kérdéseket, felhagy a dolgok elvileg is megismerhetetlen, rejtett
természetén való töprengéssel. Ehelyett a jelenségek univerzális összefüggéseit, szabályszerűségeit
próbálja leírni.

      A három szakasz mindegyikében vannak előrevivő, az emberiség haladását elősegítő elemek. A
teológiai korszak asztrológiája nélkül például nem alakult volna ki a modern csillagászat. A metafizikai
szakaszban viszont hasonló folyamat ment végbe, mint amilyen a teológiai szakaszban a
politeizmusról a monoteizmusra való áttérés: a sokféle okkult erő és minőség elképzelését felváltja az
egyetlen természet fogalma, egyfajta „szekuláris monoteizmus”. Ez az elképzelés nagyban
elősegítette a pozitív tudományok kialakulását.

       Az egyes szaktudományok rangsorba állíthatók a csökkenő általánosság és növekvő komplexitás
alapján. A legáltalánosabb és egyben legkevésbé komplex tudomány Comte szerint a matematika, ezt
követi a csillagászat, a fizika, a kémia, a biológia; legvégül és legfelül a szociológia, a társadalom
tudománya helyezkedik el. A tudományok kapcsolatban állnak egymással, a magasabb szinten lévők
felhasználják az alacsonyabb szinten lévő tudományok eredményeit: a csillagászat támaszkodik a
matematikára, a fizika a csillagászatra, a kémia a fizikára, a biológiai a kémiára, a szociológiai a
biológiára. (A pszichológiát Comte nem ismerte el tudománynak, mivel nem megfigyelhető
jelenségekkel foglalkozik.) Ugyanakkor az egyes tudományok nem redukálhatók egymásra, a pozitív
tudományok közti egység módszertani: valamennyi tudomány csak a megfigyelhető tényekből indul
ki, és a megfigyelhető tényeket leíró, illetve megjósló univerzális törvények felderítésére törekszik.

      A szociológia – ez szintén Comte által bevezetett terminus (először „társadalmi fizikának”
nevezte) – a társadalom törvényeit írja le, amelyek függetlenek a társadalmat alkotó egyének
pszichológiai folyamataitól; a társadalmi tények önálló, redukálhatatlan tények. A társadalom valódi
törvényeinek feltárása lehetővé teszi a társadalom racionális tervezését, a pozitív, avagy tudományos
politikát is.

      Comte-nál a társadalmi törvények autonómiájával együtt járt a társadalom antiindividualista
szemlélete is. A társadalom szubjektuma az önálló létezőnek tekintett emberiség. Az Emberiség
egyetlen élőlény, amelybe beletartozik minden élő, halott és megszületendő ember. Az egyén
valójában fikció, a valódi létező az Emberiség, az egyes emberek úgy cserélődnek az Emberiségben,
ahogy a sejtek egy élő testben, a test azonosságát nem változtatva. Ezzel összhangban Comte
elvetette a társadalom szerződéselméleti elképzelését: a társadalom nem individuumok gyülekezete,
akik szerződést kötnek egyéni érdekeik védelme, illetve kibontakoztatása érdekében.

      Comte úgy vélte, hogy a társadalmi fejlődést meghatározó törvények mellett a társadalomnak
vannak állandó strukturális elemei is. Ilyen alapvető elem például a tulajdon és a vallás, amely a
társadalom kohézióját biztosítja. A keresztény tanítások azonban nem elfogadhatók, hiszen tartalmuk
nem bizonyítható pozitíve, megfigyelésekre támaszkodva. Comte ugyanakkor csodálta a katolicizmus
univerzális, az élet minden területére kiterjedő rendjét, és megpróbált létrehozni egy, a
katolicizmushoz formálisan hasonló „pozitív vallást”, az Emberiség Vallását. Az Emberiség Vallásának
ugyanúgy vannak templomai, szertartásai, papjai, sőt pápája is, mint a katolikus egyháznak, a vallásos
tisztelet tárgya azonban nem Isten, hanem az Emberiség. (Az Emberiség Vallásához tartozó
közösségek máig működnek, elsősorban Brazíliában – ahol egyébként Comte-nak nagy hatása volt.
Brazília jelmondata – Rend és Haladás – Comte-tól származik.) Vitatott kérdés Comte korai, illetve
késői, „vallási fordulata” utáni nézeteinek a viszonya. Az újabb értelmezések szerint már a korai
nézetekben is fellelhetők az Emberiség Vallása koncepció előzményei.

      Comte filozófiájához általában kétféleképpen viszonyultak: vagy a társadalmi problémák
tudományos kezelésére javasolt módszereit fogadták el, vagy vallásos mozgalmát támogatták: az
előbbi állásponton volt Émile Littre, az utóbbin Pierre Laffitte. Comte közvetve hatott Claude Bernard
és Pierre Duhem nézeteire is. Nézetei értő fogadtatásra találtak Angliában, például nagy hatással
voltak Millre az 1830-as években. A pozitív filozófia tanfolyamát Mill lelkesen üdvözölte, ugyanakkor
az Emberiség Vallását, illetve antiindividualista elképzeléseit élesen elutasította. A 20. században
elsősorban a Bécsi Körre gyakorolt hatást. Maradandó befolyása leginkább a tudás antimetafizikus
felfogásában, illetve a pszichológiától független, önálló szociológia koncepciójában ragadható meg.

7.14.2. Jeremy Bentham (1748–1832)
Jogot tanult, de soha nem praktizált, helyette a jogi reformokkal kapcsolatos elméleti kérdésekről írt.
Legfontosabb műve az Introduction to the Principles of Morals and Legislation (Bevezetés az
erkölcsök és a törvényhozás elveibe, 1789), amelyben etikai elméletét is kifejtette. Bentham egyike
volt a felvilágosodás örökségét továbbvivő angol filozófiai radikálisoknak, akik nagy hatást
gyakoroltak a 19. századi brit társadalmi reformokra.

      Bentham naturalista nézeteket vallott az emberi természetről: az emberi cselekvéseknek
szerinte kizárólag két mozgatórugója van, az élvezetre törekvés és a fájdalom elkerülése. Az emberi
természettel összhangban áll az erkölcs alapelve, a „hasznosság elve” is. Eszerint az a helyes
cselekedet, amelynek eredménye „a legnagyobb boldogság a legnagyobb számban”. Egyfajta
„boldogságkalkulust”, kvantitatív mércéket is javasolt a boldogság mérésére.

      Úgy vélte, a hasznosság elvét nem lehet igazolni, de nem is szükséges: végül is minden igazolási
folyamatnak meg kell állnia valahol. Megfigyelhető, hogy a boldogságra törekvés univerzális, minden
emberben működik; a feladat nem az elv igazolása, hanem tudatosítása, illetve megvalósításának
elősegítése. Ezt szolgálják a megfelelő törvények, amelyekkel kapcsolatban Bentham számos
javaslattal állt elő. Nem látott ellentmondást az önérdek és a közjó között: úgy vélte, az egyéni
érdekek követése – megfelelő törvények által szabályozva – elvezet az általános jóléthez.

     Bentham elvetette a természetes jogok gondolatát. Szerinte a természeti állapot és a társadalmi
szerződés gondolata értelmetlen, sőt káros fikció; minden jog forrása a szuverén. A jogalkotásnak
azonban a hasznosság elve szolgálatában kell állnia.
      Elméleti módszerei, illetve etikai és társadalomfilozófiai nézetei világosan mutatják a
pozivitizmus általános jegyeit. Jogalkotói munkájának egyik célja az volt, hogy kiküszöbölje a „jogi
fikciókat”: az olyan fogalmakat, amelyeknek eredeti használata, forrása feledésbe merült, vagy ne
használjuk, vagy pedig értelmezzük őket újra úgy, hogy alkalmazásuk alapja tapasztalatilag
ellenőrizhető legyen. (Ilyen fogalmak például a „jog”, a „hatalom”, a „tulajdon”.) Etikája szerint a
cselekedetek erkölcsi értékelésének alapját nem a tapasztalatilag ellenőrizhetetlen szándékok,
hanem az ellenőrizhető következmények jelentik.

7.14.3. John Stuart Mill (1806–1873)
Bentham, Ricardo és apja, James Mill politikai radikális körében nevelkedett. Kizárólag apja tanította,
klasszikus nyelvekre, logikára, politikai gazdaságtanra, jogra és pszichológiára. Húszéves kora körül
súlyos depresszióba esett, amelyből részben Coleridge és Wordsworth költészetének a hatására
gyógyult ki. Ezután az angol politikai és kulturális élet, a brit liberalizmus kiemelkedő alakjává vált.
Apját követve 1823-tól 1858-ig a Kelet-Indiai Társaság tisztviselője volt. 1851-ben feleségül vette
Harriet Taylort, aki hatással volt társadalomfilozófiai gondolkodására. Az 1860-es években rövid ideig
parlamenti képviselő. Mill számtalan cikk és tanulmány szerzője, főbb könyvei: System of Logic,
Ratiocinative and Inductive (A deductiv és inductiv logika rendszere, 1843, magyarul: 1874–
77), Principles of Political Economy, (A nemzetgazdaság alapelvei, 1848; magyarul: 1874); On
Liberty (A szabadságról, 1859, magyarul: 1943); Utilitarianism (Haszonelvűség, 1861, magyarul:
1943); Considerations on Representative Government (A képviseleti kormány, 1861, magyarul:
1867); An Examination of Sir William Hamilton’s Philosophy (Sir William Hamilton filozófiájának
vizsgálata, 1865); The Subjection of Women (A nő alárendeltsége, 1869, magyarul: 1876); Three
Essays on Religion (Három tanulmány a vallásról, 1874).

Ismeretelmélet, metafizika. Mill legfontosabb ismeretelméleti műve A deductiv és inductiv logika
rendszere, amelyben nemcsak szűken vett logikai nézeteit, hanem a tudományos megismerés
módszerére vonatkozó általános elméletét is kifejtette. Mill kiindulópontja az átfogó, radikális
empirizmus volt. Tudásra csak az érzékek, a tapasztalat révén lehet szert tenni, szemben a
racionalisták, illetve Kant álláspontjával: értelmi szemlélet általi megismerés nem lehetséges.
Másfelől csak az létezik, ami (potenciálisan) észlelhető: nincsenek észlelhetetlen lényegek vagy
metafizikailag szükségszerű kapcsolatok a jelenségek között.

      Logika és matematika. Mill Kant analitikus és szintetikus kijelentéseihez hasonló különbséget
tett „verbális” és „valódi” kijelentések között. A matematikai és a logikai kijelentések szerinte is
„valódiak” (szintetikusak), de Kanttal szemben úgy vélte, hogy nem a prioriak. A logikai alapelvek, az
ellentmondásmentesség vagy a kizárt harmadik elve empirikus elv: egyfelől az empirikus világ
legáltalánosabb vonásait írják le, másfelől empirikusan, induktív módszerek által igazoltak, nem pedig
racionális intuíció révén. A matematikai kijelentések szintén empirikusak, induktív általánosításokat
fejeznek ki. A geometriai tárgyak nem valóságosak, hanem a hétköznapi tárgyak megfigyelhető
tulajdonságainak általánosítása révén hozzuk őket létre. Az aritmetikai tételek szintén empirikusan
bizonyíthatók. A számok nem absztrakt tárgyak, hanem fizikai dolgok együtteseinek a tulajdonságai.

     Indukció. Mill szerint tehát minden tudásra induktív módszerek révén teszünk szert. De mi
igazolja magukat az induktív módszereket? Mill megkülönböztetett az egyszerű enumeratív indukciót
a bonyolultabb eliminatív indukció módszerétől. Az enumeratív indukció, amelyet a hétköznapi
életben lépten-nyomon alkalmazunk, bizonyos fajta események sokszor tapasztalt együtt járásából
következtet univerzális együtt járásukra. (Ha azt, hogy A B sokszor tapasztaltuk, akkor ebből arra
következtetünk, hogy A mindig B.) Az ilyenfajta, egymástól elszigetelt esetekre vonatkozó „spontán”
indukciók akkumulálódása és egymással való összekapcsolódása pedig igazolja azt a magasabb
általánossági fokú induktív következtetést, hogy minden jelenség szabályszerűségeknek van alávetve,
minden jelenségnek vannak felfedezhető elégséges feltételei. Ezt az elvet nevezi Mill az univerzális
okság elvének. Az események okainak megismerésére kidolgozott kísérleti, eliminitív módszer a
következő elemekből áll: a megegyezés, a különbözés, a maradék, és kísérő változások módszere.

      Mill logikáját szokás „pszichologistának” tekinteni (például Husserl ezzel vádolta őt). Ha ezen azt
az elgondolást értjük, hogy a logika törvényei megegyeznek a gondolkodás törvényeivel, akkor ez a
vád nem áll, hiszen Mill szerint a logika és a matematika a legáltalánosabb empirikus tudományok.
Azt viszont Mill valóban állította, hogy az indukciós módszerek felfedezésében, tudatosításában
támaszkodunk az értelmünk működésének a vizsgálatára. Spontán következtetéseinket vizsgálva
fedezzük fel azt az elvet, hogy ha bizonyos számú A-t megfigyelve azt tapasztaljuk, hogy A B, akkor
spontán módon arra következtetünk, hogy minden A B. Ez a pszichológiai vizsgálat azonban csak az
enumeratív indukció módszerének tudatosításához vezet, önmagában nem ez igazolja az egyes
enumeratív indukciós következtetéseket, melyek elfogadásához további, komplexebb vizsgálatok, az
eliminatív módszerek alkalmazása szükséges.

     Mill nem foglalkozott az enumeratív indukció hume-i problémájával, azzal, hogy igazolható-e az
univerzális okság elve, a természet uniformitása. Bár úgy vélte, az indukciós módszerek nem
tévedhetetlenek, nem vette komolyan a szkeptikus problémát. Az univerzális szkepticizmus
megválaszolása helyett olyan módszereket igyekezett kidolgozni, amelyek megbízhatóbbá teszik az
indukciókat. Úgy vélte, hogy az univerzum általunk megtapasztalható részében komoly alapunk van
hinni a természet uniformitásában. Nem zárta ki annak a logikai lehetőségét, hogy a világ bizonyos
tartományaiban a jelenségek nem szabályszerűek, de úgy vélte, ennek nincs jelentősége a tényleges
megismerés szempontjából.

      Anyag és elme. Mill az anyagra és az elmére vonatkozó metafizikai nézeteit az An Examination
of Sir William Hamilton’s Philosophy című művében fejtette ki. Hamilton a józan észt hangsúlyozó
skót filozófiai iskola utolsó jelentős képviselője volt, aki az anyagi tárgyakat „az érzékletek állandó
lehetőségeiként” értelmezte. Ez a meghatározás Mill szerint összhangban áll az anyagi tárgyakkal
kapcsolatos hétköznapi feltevésekkel, tudniillik hogy a tárgyak függetlenek tőlünk: aktuális
észlelésünk előtt vagy után is léteznek, illetve változhatnak is – ez esetben változnak a lehetséges
érzékletek is. Mill szerint az érzékletek állandó lehetőségeiből, illetve korrelációikból nem lehetséges
valamilyen, az érzeteinket előidéző külső okra következtetni. Ez esetben ugyanis tapasztalatainkat
valamilyen elvileg sem észlelhető dologra hivatkozva magyaráznánk, ami Mill szigorú pozitivizmusa
alapján jogosulatlan.

     Az elme értelmezésével kapcsolatban Mill megoldása ellentmondásos. Kézenfekvő lenne a
fenomenalizmusnak megfelelően az egyedi elméket érzékletek egyedi sorozataként, illetve bizonyos
lehetséges érzékletek komplexumaiként értelmezni. Ez a felfogás azonban Mill szerint nem
magyarázza az öntudatot, azt, hogy a tapasztalatok bizonyos sorozatát mint saját tapasztalatainkat
fogjuk fel. Ezért Mill az anyagétól különböző fajta realitást tulajdonított az Énnek.

Etika és társadalomfilozófia. Az utilitarizmus. Mill legfontosabb etikai műve a Haszonelvűség. Mill
Bentham, illetve apja, James Mill utilitarista elméletét fejlesztette tovább. Eszerint az etika alapja a
hasznosság elve, amely szerint az a helyes cselekvés, amelyik maximalizálja a boldogságot (a
hasznot), a boldogság pedig az élvezet, illetve a fájdalomtól való mentesség. Benthammel szemben
azonban Mill nemcsak mennyiségi, hanem minőségi különbségeket is feltételezett a különféle
élvezetek között. A magasabb rendű élvezetek közé tartoznak az intellektuális élvezetek, az
alacsonyabb rendűek közé az érzékiek (az utóbbiaknak is van jogosultságuk Mill szerint, de kisebb az
értékük).
      Mill érve az elv mellett az, hogy a boldogság az egyetlen olyan dolog, amit minden ember kíván.
Bírálói, például G. E. Moore, azt hozták fel e nézettel szemben, hogy abból, hogy valamit általánosan
kívánnak, nem következik, hogy az illető dolog kívánandó is. Mill azonban nem állította, hogy abból,
hogy minden ember vágyik a boldogságra, deduktíve következik, hogy a boldogság kívánandó. Mill
ehelyett reflektáló gyakorlatunkra hivatkozik, amely szerint az elv egyetlen és végső bizonyítéka az,
hogy általánosan elismerjük az elméletben és a gyakorlatban – éppúgy, ahogy az enumeratív
indukciók végső igazolása is az, hogy mérlegelés után általánosan elismerjük őket, és ennek
megfelelően cselekszünk.

      Mill rendszerén belül viszont jogosult ellenvetés lehetne, ha sikerülne kimutatni, hogy nem a
boldogság az egyetlen, amire minden ember vágyik. Mill azonban részletesen érvelt amellett, hogy
valójában minden, látszólag más célra irányuló vágy végső soron a boldogságra való vágy részeként
fogható fel. A boldogság nem más, mint az élvezet – de az élvezeteknek különböző fajtái vannak.
Ilyenformán az altruisták vagy az aszkéták cselekvése is az élvezetre irányul, csak éppen másfélére,
mint az egoistáké, illetve az érzéki élvezetekre törekvőké.

      Felvetődik a kérdés, hogy mi alapján lehet összevetni az egyes élvezeteket. Szemben
Benthammel Mill nem próbált kvantitatív mértéket adni a boldogság mérésére. Szerinte a kizárólagos
kritérium a reflexió: mérlegelés után belátjuk, hogy az ember általában nem vágyik az állatok
élvezeteire, a művelt ember nem vágyik a műveletlenek élvezeteire és így tovább – tehát létezik az
élvezeteknek egyfajta hierarchiája.

     Szabadság és demokrácia. Mill társadalomfilozófiai művei közül a legelismertebb A
szabadságról, amelyben amellett érvel, hogy a szabadság alapvető emberi jog. Az „egyetlen cél,
amelynek érdekében jogosan lehet egy civilizált közösség bármely tagjával szemben – akarata
ellenére – erőszakot alkalmazni, mások sérelmének megakadályozása. Az ő saját – fizikai vagy erkölcsi
– java nem elégséges indok erre. Nem lehet jogosan kényszeríteni valamire, vagy visszatartani
valamitől azért, mert ez jobb lenne neki, mert ettől boldogabb lenne, vagy mert – mások szerint – ez
lenne a bölcs, netán a helyes dolog. Mindez jó ok lehet arra, hogy rábeszéljék, megkérjék vagy
meggyőzzék őt, ám arra nem, hogy kényszerítsék, vagy ha másként cselekszik, megbüntessék” (Mill
1980: 27). Mill érve a szabadság alapvető mivolta mellett utilitarizmusán, illetve hellenisztikus-
romantikus antropológiáján alapult, nem pedig természetjogi vagy társadalmi szerződéselméleti
érvelésen. Eszerint az ember legfőbb célja önmaga kifejlesztése, individuális értékeinek, magasabb
képességeinek a kibontakoztatása, és ez az önfejlesztés, a kultúra elsajátítása az, ami az egyének
legnagyobb boldogságához vezet – és ezáltal az egyének összességeként felfogott társadaloméhoz,
mint a legnagyobb boldogsághoz. Önmagunk kifejlesztésének pedig szükséges feltétele a szabadság.

     Mill a demokrácia híve volt. Az önfejlesztés lehetőségét garantáló alapvető intézmények a
szólásszabadság, a gondolatszabadság, valamint a demokratikus kormányzás. Elvetette a jobboldali
tekintélyelvűséget, ugyanakkor elismerte bizonyos konzervatív érvek jogosságát a korlátozatlan
szabadság ellen: úgy vélte a jakobinus terror ugyanolyan veszélyes lehet a szabadságra, mint a
jobboldali zsarnokság. Látta ugyanakkor a demokrácia veszélyeit is az egyén szabadságára nézve, rá is
hatott Tocqueville elemzése az amerikai demokráciáról. A képviseleti demokrácia híve volt, aki szerint
a képviselőknek szavazóikkal szemben is ki kell állniuk az érdemes, de népszerűtlen ügyekért – ez az
elve parlamenti képviselőségének elvesztéséhez is vezetett. A tömegek demokratikus diktatúrája
ellen hangsúlyozta a kisebbségek jogainak fokozott védelmét; a női egyenjogúság és választójog
élharcosa volt.

     Mill hatása óriási volt a 19. században mind társadalmi, mind metafizikai és ismeretelméleti
nézetei vonatkozásában. Manapság inkább politikafilozófiai öröksége érvényesül, de a 20. századi
tudományfilozófiában is komoly közvetett szerepet játszott mint a logikai pozitivisták egyik
inspirálója. Egyes értelmezések szerint átfogó empirizmusa és naturalizmusa Quine és a mai
naturalizált episztemológia előfutárának is tekinthető.

7.14.4. Herbert Spencer (1820–1903)
Mérnökként dolgozott egy vasúttársaságnál, majd az Economist egyik szerkesztője lett 1848-ban.
Ekkor kezdte meg elméleti munkásságát, amelyet a Synthetic Philosophy (Szintetikus filozófia) című
átfogó művében fejtett ki. Spencer, John Stuart Mill mellett az angol pozitivizmus meghatározó alakja
volt. A laissez-faire kapitalizmus és a minimális állam 19. század végi fő propagálójaként, illetve a
„szociális darwinizmus”, a „survival of the fittest” gondolatának szerzőjeként tartják elsősorban
számon.

      Spencer egyik alapvető elméleti újdonsága az evolúciós elmélet filozófiai felhasználása volt,
amelyet a jelenségek igen széles körére alkalmazott, az egyén szellemi fejlődésének magyarázatától
az etikáig. Nevéhez fűződik a liberalizmus alapvető elvének klasszikus megfogalmazása, amely szerint
a civilizált társadalomban „minden személynek szabadságában áll azt tenni, amit akar, feltéve, hogy
ezzel nem sérti meg más emberek egyenlő szabadságát” (Social Statics, 1851, „Társadalmi statika”).
Spencer a társadalomnak ebből az alapvető elvéből vezette le az állam minimális szerepének a
tézisét, az állam „éjjeliőr” felfogását.

      A „Development Hypothesis” (Fejlődési hipotézis, 1852) című tanulmányában fejtette ki először
evolúciós elméletét az emberiség fejlődéséről. Elutasította a „speciális teremtés” elképzelését, amely
szerint Isten a sok milliónyi fajt külön-külön teremtette volna. Ehelyett Lamarck elméletét követve azt
állította, hogy az új fajok a már létező fajok módosulásaiként jöttek létre.

      Synthetic Philosophy című többkötetes művében részletesen kifejtette az evolúció törvényének
univerzális működését a világban. A Principles of Psychology (A pszichológia elvei, 1855) a szellemi
fejlődést a lamarcki evolúciós elmélet szellemében magyarázza. A First Principles (Első elvek, 1862) a
tudomány és a vallás kapcsolatának kérdésével foglalkozott. Spencer szerint a legáltalánosabb
tudományos törvények, mint például az energiamegmaradás törvénye, nem empirikus
általánosítások, hanem szükségszerű igazságok. A legáltalánosabb törvényeket azonban nem lehet
megmagyarázni, nem tudhatjuk, miért marad meg az energia. Az ilyen végső kérdések a
„Megismerhetetlen” tartományába tartoznak, ahogy Isten létezésének a kérdése is: Spencer
agnosztikus volt, nem ateista.

      A Principles of Biologyban (A biológia elvei, 1864, 1867) elismerte a darwini természetes
szelekció elvét, de amellett érvelt, hogy a lamarcki módosulások is szerepet játszanak a komplex
szervezetek kialakulásában. A Principles of Sociologyban (A szociológia elvei, 1876–96) fejtette ki
elméletét a társadalom organikus jellegéről, valamint arról, hogy az emberiség fejlődése során
hogyan alakult át a katonai jellegű társadalom, amelynek lényege a tekintélyelvűség, az uniformitás
és a rang, ipari jellegű társadalommá, amelyet a szabadság, a különbözőség és a szerződésen alapuló
kapcsolatok jellemeznek. A Principles of Ethicsben (Az etika elvei, 1879–93) az etikában alkalmazta az
evolúciós elvet; amellett érvelt, hogy mindenkinek meg kell tapasztalnia tettei minden
következményét, s ez a legrátermettebbek túléléséhez vezet (survival of the fittest).

      Spencer elméletét élete vége felé súlyos támadások érték: egyrészt a gazdaság laissez-
faire koncepciója, amely alapvető jelentőségű volt számára, sokak számára hiteltelenné vált, másfelől
evolúciós elméletét alapvetően az evolúció lamarcki felfogására építette, amely felett
győzedelmeskedett Darwin elmélete. Spencer jelentősége ugyanakkor megkérdőjelezhetetlen, mint a
klasszikus liberalizmus, illetve a társadalmi változások evolúciós megközelítésének egyik forrása.
7.14.5. Ernst Mach (1838–1916)
A bécsi egyetemen tanult matematikát, fizikát és filozófiát. 1864-től Grazban matematikaprofesszor,
1867-től a kísérleti fizika professzora Prágában, 1895-től a bécsi egyetemen professzor. 1901-ben
szélütése miatt visszavonult, később parlamenti képviselő volt. Fizikusként az érzékelés fizikai-
fiziológiai folyamatának kutatásában, a halló- és a látószervek, valamint a hang terjedési
sebességének a vizsgálatában érte el legfontosabb eredményeit. Filozófiai nézetei közül a
legismertebbek a fizika pozitivista-fenomenalista értelmezése, a tér és az anyag abszolút
értelmezésének elvetése, valamint a tudományfejlődés evolúciós értelmezése. Legfontosabb
filozófiai művei: Die Mechanik in ihren Entwicklung historisch-kritisch dargestellt (A mechanika
fejlődése, 1883); Beiträge zur Analyse der Empfindungen (Az érzetek elemzése, 1885, magyarul:
1910); Populärwissenschaftliche Vorlesungen (Népszerű tudományos előadások, 1894); Erkenntnis
und Irrtum (Tudás és tévedés, 1905).

Antimetafizika, pozitivizmus, tudomány. Mach pozitivista nézeteit elsősorban Kanttal, illetve a
neokantiánusokkal szemben határozta meg. Elutasította a Ding an sich fogalmát, szerinte csak az
érzékelhető jelenségek léteznek, a tapasztalatok mögött nincs magánvaló világ. „Módszertani
fenomenalizmusa” szerint (amelyet később James és Russell semleges monizmusnak nevezett) az
érzékelhető jelenségek, az érzetek, avagy elemek sem nem mentálisak, sem nem fizikaiak.

      A módszertani fenomenalizmussal összhangban értelmezte Mach a fizika feladatát is. Eszerint
minden fizikai tulajdonságot, így például az elektromosságot vagy a hőmérsékletet is megfigyelhető
tulajdonságokra kell redukálni. Másfelől a metafizikai abszolútumokat, az abszolút tér vagy az anyag
fogalmát eliminálni kell a fizikai elméletekből, és olyan megfigyelhető tulajdonságokra hivatkozó
leírásokkal kell felváltani őket, amelyeknek a megfigyelhető következményei azonosak az eredeti
elméletekkel. (Mach érvei az abszolút tér fogalma ellen hatással voltak Einstein relativitáselméletére
is.)

      A tudomány feladata általánosan az, hogy az érzéki elemeket és a belőlük felépülő
komplexumokat vizsgálja: a tudományos leírásnak mindent ezekre kell visszavezetni. Az elméleti
konstrukciók ugyanakkor hasznosak lehetnek, ha heurisztikus erővel bírnak (mint például a hő
folyadékelmélete vagy Dalton atomelmélete), de nem szabad őket a valóság leírásának tekinteni.
Mach Planckkal és Boltzmannal szemben elvetette az atomelméletet, de elsősorban nem azért, mert
az atomok megfigyelhetetlenek, hanem mert úgy vélte, az atomelméletnek nincs heurisztikus ereje.

     A tudomány feladata továbbá az elem- vagy érzékletkomplexumok összefüggéseinek
egyszerű, „gazdaságos” rendezése, leírása. A tudomány Mach szerint szabadon alkothatja meg
fogalmait, (szemben Kant nézeteivel), és olyan fogalmakat kell kialakítania, amelyekkel az elemeket,
az észlelhető jelenségeket gazdaságosan ragadják meg: a tudománynak a gondolatökonómiára kell
törekednie, azaz arra, hogy minél kevesebb fogalommal írja le tárgyát. A tudományos elméletek és
törvények nem az érzékletek mögötti valóságot írják le, hanem csupán a sikeres tevékenységet teszik
lehetővé az elemek közötti viszonyok leírásával. A tudomány a természeti evolúció folytatódása,
amely a darwini szelekciós elv alapján működik – Mach a naturalista, evolúciós ismeretelmélet első
képviselői közé tartozott.

A fizikai és a pszichikai jelenségek értelmezése. Mach elveti a testi és a lelki jelenségek dualizmusát.
Bár a pszichológiai folyamatok elkülöníthetők a fizikai folyamatoktól, ez a különbség szerinte nem
azon alapul, hogy különböző típusú létezőkről lenne szó. A pszichikai és a testi/fizikai folyamatok
ugyanazokból a semleges elemekből állnak össze. Ugyanaz az elem lehet fizikai és pszichikai is, attól
függően, hogy milyen más elemekkel való kapcsolatában tekintjük. Például egy falevél zöld színe
lehet fizikai elem, ha azt vizsgáljuk, hogy hogyan függ a levél és a környezet más tulajdonságaitól, és
lehet pszichikai, ha az észlelési folyamattól való függésében vizsgáljuk.

     A fizikai testek az elemek bizonyos fajta viszonyokban álló csoportjainak viszonylag állandó
komplexumai, az elmék pedig az elemeknek másfajta viszonyokban álló komplexumai. Ahogy
nincsenek az érzéki jelenségektől független magánvaló fizikai tárgyak az elemek mögött, úgy nincs
magánvaló lélek vagy Én sem az elemek pszichológiai komplexumai mögött: „Az Én menthetetlen”.

     Mach hatása a 20. századi fizikára és filozófiára egyaránt jelentős volt. Bírálata a newtoni
mechanikáról a fizika 20. századi forradalmának egyik előfutára volt. Filozófiai nézeteinek nagy
befolyása volt az analitikus filozófia különböző irányzataira is. Az empirikus fogalmak megalkotásának
a módszere, visszavezetésük az érzékileg adottra hatással volt a Bécsi Körre, ezen belül is Carnap
korai fogalomkonstrukciós programjára. Másfelől az 1960-as években kibontakozó naturalista
episztemológiai megközelítések is elődjüknek tekintik.

8.1.1. Friedrich Nietzsche (1844–1900)
Apja protestáns lelkész volt, s anyja is lelkészcsaládból származott. Két évvel fiatalabb húga, Elisabeth
fontos szerepet játszott Nietzsche szellemi hagyatékának gondozásában. Az apa korai halála után a
család Naumburgba költözik. 1858-ban Nietzsche elnyer egy ösztöndíjat, és Pfortában, a környék
legjelentősebb bentlakásos tanintézetében megkezdi tanulmányait, itt kiváló klasszikus képzésben
részesül. Mély és szenvedélyes érdeklődést táplál a zene iránt, és ekkoriban ismerkedik meg Wagner
művészetével. Már a középiskolában kiemelkedően jó minőségű klasszika-filológiai dolgozatokat ír.
Bonnban, majd Lipcsében elsősorban ugyancsak klasszika-filológiát tanul, de már érdeklődik a
filozófia iránt is. A döntő fordulatot azonban a Schopenhauer gondolkodásával való megismerkedés
jelenti, ekkortól kezdve filológiai kutatásainak is filozófiai célja lesz. Tanára, Friedrich Rietschl
ajánlására kinevezik a baseli egyetem klasszika-filológia professzorának. Nietzsche nem egészen
huszonöt éves ekkor, és fényes egyetemi karrier előtt áll. Ekkoriban találkozik személyesen
Wagnerrel, akivel meglehetősen szoros kapcsolatot alakít ki. Három éven keresztül rendszeres
vendég a Wagner-házban a Luzern melletti Triebschenben. Wagnertől való fokozatos eltávolodása
nagyjából a Bayreuthban kezdődő tömegméretű Wagner-kultusz kialakulásának idejére tehető.

      1872-ben jelenik meg az a könyve, amely Wagnerből lelkesedést és elismerést, az antikvitás
akadémiai kutatóiból azonban egyöntetű elutasítást vált ki: A tragédia születése avagy görögség és
pesszimizmus. A klasszika-filológia későbbi legnagyobb alakja, Ulrich von Wilamowitz-Moellendorff
megsemmisítő kritikát ír a könyvről, aminek következtében Nietzsche fokozatosan elveszíti szakmai
tekintélyét, később már az óráit is egyre kevesebben látogatják. A baseli egyetemhez fűződő kötelék
meglazulása (1879-ben végül elbocsátását kéri) egy meglehetősen nyugtalan vándorélet kezdetét
jelenti. Nietzsche egészségi állapota gyenge, visszatérő szem- és fejfájás gyötri, néha napokat tölt
ágyban teljesen tehetetlenül. A következő másfél évtizedet német, olasz és francia városok között
vándorolva éli le, gyakran keres fel olyan helyeket, ahol teljes magányba vonulhat vissza. Így akad rá
Sils-Mariára, az eldugott alpesi gyógyüdülőre, ahova nyaranként rendszeresen visszavonul. Néhány
hűséges barátot leszámítva alig van emberi kapcsolata. Egyetlen komoly szerelmi élményről tudunk,
amely több csatornán keresztül is hatással van Nietzsche gondolkodására. 1881-ben Rómában
találkozik az orosz származású Lou Andreas-Saloméval, aki később könyvet is ír róla. Nietzsche
szerelme viszonzatlan marad, alkotóereje azonban egyre fokozódik. Hihetetlen intenzitással dolgozik,
az Így szólott Zarathustra mellett nagy művek sorát hozza létre ebben az időszakban. Egészségi és
szellemi állapota azonban romlik, egyes leveleiben már felfedezhetők a közelgő válság nyugtalanító
előjelei. 1889. január 3-án Torinóban következik be a szellemi összeomlás. Élete utolsó tizenkét évét
teljes szellemi elborultságban tölti.
     Gondolati fejlődésében három fázis rajzolódik ki. Az 1876-ig tartó első korszakra Schopenhauer
spekulatív akaratmetafizikájának hatása jellemző. Elsősorban művészetfilozófiai és kultúrtörténeti
problémák, valamint általában a művészet és a történelem szerepe érdekli ekkoriban. Az 1882-ig
tartó második korszakban nemcsak Schopenhauertől, hanem minden metafizikától eltávolodik, és
fokozódó érdeklődést mutat a pszichológia és fiziológia iránt. Elutasítja a mindenkori metafizika
alapvető feltevését egy érzékek számára hozzáférhetetlen másik világgal kapcsolatban, és az emberi
ösztöntermészet működésén keresztül akarja értelmezni a metafizika iránti hajlamot. Harmadik
korszakában, 1882-től egészen összeomlásáig, 1889-ig a morál leleplezésére és a nihilizmussal való
leszámolásra vállalkozik. Nietzsche gondolkodása azonban egységes abban az értelemben, hogy
néhány középponti kérdés mozgatja a kezdetektől fogva: a morál, a változás problémája, az értékek
teremtése, az önteremtés és mindenekelőtt: az élet.

Zene és történelem. Nietzsche korai gondolkodását egyfelől Schopenhauer pesszimista
akaratmetafizikája, másfelől az antikvitás iránti vonzalma, végül a zene iránti rajongása és különösen
a wagneri zenedrámába vetett hite határozza meg. A tragédia születése avagy görögség és
pesszimizmus (1872), melyben e három mozzanat egyesült, nemcsak a későbbi művek előhangjaként
olvasható, hanem egy új gondolkodás, sőt egy egészen új filozófiai program megjelenéseként. A
művet 1886-ban újra kiadták és Nietzsche egy Önkritikakísérlet című előszóval látta el, amelyből
kiderül, hogy az első kiadás óta eltelt másfél évtizedben mennyire eltávolodott ennek a könyvnek a
szellemétől és „lehetetlen könyvnek” látja, elsősorban a gondolati stílus miatt. Ugyanakkor bevallja,
hogy a könyv esetlegességei ellenére sem „idegenült el attól a feladattól, amelynek ez a vakmerő
könyv első ízben merészelt nekirugaszkodni: hogy a tudományt a művész szemszögéből nézze, a
művészetet viszont az életéből…” (Nietzsche 1872/1986: 9). Nem véletlen, hogy egy ilyen felfogásból
született könyv a klasszika-filológia akadémiai művelőiből heves ellenállást és elutasítást váltott ki.
Nemcsak a tudományos szellem korlátoltságának a kérdéséről van szó azonban – jóllehet a tudomány
vélt objektivitása mögé húzódó tudós életidegenség állandó célpontja a nietzschei kritikának. A
tudományosság helyett egy pusztán esztétikai világszemlélet sem elfogadható Nietzsche szemében: a
kultúra alakzatai nem az élettől leválasztható módon lebegnek a fejünk felett, tudomány és művészet
ugyanis – ez a mű alapgondolata – csak az élet felől válnak érthetővé. A gondolatmenet négy,
tematikusan egymásra épülő fő részben bontja ki ezt az összefüggést.

      Az apollóni és dionüszoszi princípium megkülönbözetése az első rész (1.§–6.§) témája. Apollón
és Dionüszosz alakja két egymással szemben álló ösztönt fejez ki, amelyek meghatározták a görög
életfelfogást. A művészet e két egymás ellen harcoló elv kiegyenlítésének kísérlete. „Apollónhoz és
Dionüszoszhoz fűződik az a felismerésünk, hogy a görög világban, eredetük és céljaik szerint, roppant
ellentét áll fenn a szemléletes apollóni művészet és a zene, Dionüszosz nem szemléletes művészete
között” (24). A két általános őselv feszültsége azonban nemcsak az antikvitásra korlátozódik, hanem
általában is jellemzi a művészet mindenkori működését és alakulását. Az apollóni elv egyfelől az
álom, a szép látszat, az elkülönülő forma, másfelől pedig az individuális létezés alapja. A művészetben
fellelhető forma és plaszticitás mögött mindig az apollóni elvet sejthetjük. A szépen formált álommal
és látszattal szemben Dionüszosz a mámor istene, vagyis a káosz, az individualitás elvesztése és az
eredeti egységbe olvadás elvének kifejezője. A jelenségek összefüggő és biztonságot adó világa
időnként felhasad, az okság törvénye érvényét veszti és rémálomszerű borzalommal tapasztaljuk az
individuális lét formáinak felbomlását. A dionüszoszi hatalom felszínre bukkanásával azonban
nemcsak borzalom, hanem gyönyörűség is együtt jár, a természettel, az ős-eggyel való mámoros
egyesülés gyönyöre. Nietzsche szerint a görögség létezéssel szembeni rémülete és szorongása
magyarázza az olimposzi istenvilág megteremtését, ami nem más, mint az apollóni elv dicsőséges
megvalósulása, vagyis az élet úgy elképzelve, ahogyan érdemes lenne élni. Ennek Homérosz a nagy
költője. Apollón, a mérték, az egyénné válás, a szép forma istene azonban nem tud létezni
Dionüszosz nélkül. A létezés rettenete, a természet és az élet mértéktelenségének érzése újra és újra
felszínre tör, s a dionüszoszi orgiasztikus ünnepeken megszűnik és feloldódik az apollóni szellem. A
görög művészet létrejötte e két ellentétes erő kiegyenlítődésének köszönhető.

      A művészet csak látszatra tudja áthidalni álom és mámor, individualitás és feloldódás, forma és
káosz ellentétét. A görögség legnagyobb metafizikai teljesítményében, az attikai tragédiában mégis
valami hasonló történik. A második rész (7.§–10.§) a görög tragédia eredetével foglalkozik. Nietzsche
megközelítésében a tragédia a tragikus karból, vagyis a dionüszoszi szatírkórusból keletkezett. A
kartól különül el az individualitásában meghatározott szereplő, a tragikus hős, akit ezért egyszerre
jellemez dionüszoszi megkínzottság és apollóni emelkedettség. A tragédiák apollóni formáltsága nem
elégedett derűt jelenít meg, hanem szorongással és rettenettel teli, komor hátteret takar. A
dionüszoszi mámor apollóni formát ölt, de a derűs, mértékletes, szép látszatot újra és újra
szétszakítja a dionüszoszi tombolás.

      A harmadik rész témája a görög tragédia halála (11.§–15.§), ami Nietzsche értelmezésében nem
kimerülés és végelgyengülés következménye, hanem „öngyilkosság”. Az attikai tragédia
öngyilkosságát Euripidész hajtotta végre, aki fölvitte a színpadra a nézőt, vagyis helyet adott a józan
ész köznapiságának. „Ezt az eredeti, mindenható dionüszoszi elemet a tragédiából kimetszeni, s a
tragédiát a tisztán nem dionüszoszi művészetre, erkölcsre és világnézetre alapozva újonnan felépíteni
– tiszta megvilágításában így tárul fel előttünk Euripidész irányzata” (100). Euripidész lekergette
Dionüszoszt a tragikus színpadról, ám nem az apollóni elv segítségével, hanem egy harmadik,
korábban ismeretlen démon hatására: ennek a démonnak Szókratész a neve. Nietzsche nem
egyszerűen egy történeti figurát lát Szókratészban, hanem a gondolkodás egyik legnagyobb
fordulatának előkészítőjét, a teoretikus ember alaptípusának megjelenését. Euripidész esztétikai
szókratizmusának alapja az a gondolat, hogy mindennek értelmesnek kell lennie ahhoz, hogy szép
lehessen. A tudás alapú erény és a tudás alapú szépség a szókratészi gondolkodás alaptételei: az ész
elfoglalja az ösztön helyét, és a tragikus hős pesszimizmusával szemben megszületik a teoretikus
ember és a tudományos világlátás optimizmusa. Szókratész alakja itt még a tragédia hanyatlásával
összefüggésben merül fel, ám ahogy később látni fogjuk, Nietzsche számára Szókratész egy egész
világkorszak, a tudományos-metafizikai gondolkodás születését testesíti meg. Szókratész meg van
győződve róla, hogy „a dolgok természete kikutatható és feltárható, a tudományos megismerésnek
az univerzális gyógyír hatóerejét tulajdonítja, s a tévedésben, a tudatlanságban látja a magánvaló
rosszat” (126). A racionalitásnak ez az eszméje Nietzsche szemében az életet aláásó hatalom. A
tudományos és racionális gondolkodás diadalmas terjedése azonban önnön határaiba ütközik;
elakad, és újra szembe kell néznie a megismerhetetlennel: ez a felismerés pedig elviselhetetlen lenne
valamilyen gyógyír nélkül. Ezt a gyógyírt csak a művészet adhatja.

      A negyedik részben (16.§–25.§) Nietzsche a tragikus művészet és a zene szellemének lehetséges
újjászületéséről elmélkedik. A gondolatmenet azt a küzdelmet mutatja be, amely a korabeli szellemi
élet „magasabb szféráiban a telhetetlenül optimista megismerés és a tragikus művészet igénylése”
(129) között zajlik. A művészet szórakoztatássá korcsosult és operakultúrává vált. Az opera olyan
torzszülött, ami az ábrázoló, megjelenítő stílusból jött létre: az opera műfajában már eredendően
alárendelték a zenét a szövegnek, ezért elégíti ki a legjobban a szókratészi ember igényeit. A zene
szelleme azonban nem halt meg: Schopenhauer megmutatja, hogy a zene mint az akarat képe,
bensőséges viszonyban áll a dolgok lényegével, Wagner tragikus drámái pedig a dionüszoszi
bölcsességet jelenítik meg apollóni művészi fogásokkal. Schopenhauertól megtudjuk, hogy a
szókratészi ember világa a múlté, Wagner zenedrámái pedig a tragikus mítosz újjászületését sejtetik.
Nietzsche bizakodó hangon zárja elmélkedését, és úgy véli, az apollóni és dionüszoszi elv újra
egyensúlyba kerülhet: a wagneri zenedrámában feléledhet a tragikus kultúra szelleme.
      A Korszerűtlen elmélkedések címen egybegyűjtött négy esszét az 1873–1876 közötti időszakban
írta Nietzsche. A második elmélkedés, A történelem hasznáról és káráról a korszellem meghatározó
tudományát, a történettudományt támadja meg. Nietzsche korában a történeti tudás nemcsak
tudománnyá szerveződött, hanem kutatási területe és evvel igazságigénye – korábbi időszakokhoz
képest – hihetetlenül kiszélesedett. Nietzsche szerint azonban a történeti érzék elburjánzása az élet
ellen ható erő, mivel az élet plasztikus erejét támadja meg. Szükség van ellenerejére, a felejtés
képességére is. Nem nehéz felfedeznünk ebben a megkülönböztetésben az apollóni és a dionüszoszi
elv új formában való megjelenését: az emlékezés apollóni elvének és a felejteni tudás dionüszoszi
elvének egyensúlya biztosítja a szellem plaszticitását és elevenségét, amelyet azonban a túlfejlett
történeti tudat, a szókratikus tudat e kései változata fulladásos halállal fenyeget. Az a gondolat, hogy
az ember rá van utalva a látszatra, sőt az illúzióra ahhoz, hogy élni tudjon, a történeti gondolkodás
vonatkozásában azt jelenti, hogy az életnek szüksége van ugyan a történelemre, de nem minden
történeti tudás szolgálja az életet. „Az élő ember három tekintetben igényli a történelmet: igényli
mint tevékeny és törekvő lény, mint megőrző és tisztelő lény s mint szenvedő és szabadulásra szoruló
lény” (Nietzsche 1873/2004: 106). Az, aki a történelemben a nagyságot és a követendő példát látja,
az a monumentális történetírást választja.

      A monumentális felfogás azonban egyoldalúan közelít a történelemhez: egyfelől csak a „nagyot”
engedi látni, és fontos területeket kiiktat a történeti tudásból, másfelől pedig minden nagyságot a
történelmi múltba utal, s ezzel útját állja az új létrejöttének. Az antikvárius felfogás a múlt gondos
őrzését és kutatását tűzi ki célul, ezáltal azonban elutasítja az újat és a keletkezőben lévőt. E tisztán
megőrző tendencia számára a múlt már önmagában értékes, pusztán azáltal, hogy régi. E
megközelítéseknek szükségük van egy harmadik, kritikai történetfelfogásra, ami világossá teszi, hogy
a történeti kritikának nem az élettől idegen, objektív történeti igazságokat kell kutatnia, hanem az
életet kell szolgálnia, akár azon az áron is, hogy a történeti igazságnak ellentmond. „Nagyon sok erő
szükségeltetik ahhoz, hogy élni tudjunk, és elfeledjük, hogy élni és igazságtalannak lenni egy” (116). A
történeti tudatnak tehát nem szabad tiszta tudománnyá formálnia magát, mert akkor óhatatlanul
életidegen hatalommá válik. Nietzsche a tudat és az igazság elhatalmasodó historizálása mögött az
emberi személyiség meggyengülését véli felfedezni, az élethez azonban – meggyőződése szerint – az
egyes embernek és a népeknek is szükségük van az életet előmozdító illúziókra. A történetiség
betegségét tehát csak a felejtés művészetének történetietlen erejével, a művészettel és a vallással
lehet gyógyítani. Nietzsche kultúrtörténeti elmélkedései nem egy különálló tudomány, a
történettudomány sorsáról és feladatairól szólnak, hanem azt mutatják meg, hogy a kortárs
gondolkodásban súlyosan életellenes felfogás jutott uralomra: a tudományos-historizáló szemlélet.

A metafizika ellen. A 70-es évek második felében Nietzsche fokozatosan eltávolodik Schopenhauer
akaratmetafizikájától és magától a metafizikától mint olyantól. Nagy érdeklődéssel fordul a
pszichológia és a fiziológia felé, és az emberre vonatkozó tudást immár nem a metafizika tételeiben
látja megjelenni. Sőt magát a metafizikai gondolkodásra való hajlamot is levezethetőnek véli az
emberi psziché adottságaiból, vagyis végső soron a természetből. A metafizika Nietzsche szerint
megakadályozza, hogy megfelelő módon férjünk hozzá a valósághoz, sőt ahelyett, hogy megmutatná
a valóság lényegi természetét, valójában eltakarja az igazságot. Az Emberi, túlságosan is
emberi (1878), a Virradat (1881) és A vidám tudomány (1882) jelzik az érett Nietzsche
gondolkodásának útját, amely végül elvezet az Így szólott Zarathustra (1883–85) című műhöz.

     Nietzsche a forma és a tartalom tekintetében egyaránt szakít a hagyományos gondolkodással.
A forma tekintetében azzal a meggyőződésével, hogy lehetetlennek tartja a rendszerépítő
gondolkodást. Ha nincsenek többé olyan princípiumok, amelyek szilárd alapként szolgálhatnának a
gondolkodás számára, akkor az is lehetetlenné válik, ami csak ezeken az alapokon valósulhatna meg:
a világ mint igazságok strukturált összefüggésének rendszeres bemutatása. A rendszer akarása, ami
oly sokáig magától értetődő elvárás volt a filozófiával szemben, hiteltelennek, mi több,
„ízléstelennek” bizonyul a számára. Az érett Nietzsche írásai ezért még a rendszerszerűség látszatát is
igyekeznek elkerülni. A tudományos stílustól már a korai írásokban is távolságot tartott, de Az
emberi, túlságosan is emberi szövegében már megjelenik a Nietzschére olyannyira jellemző sajátos
felépítése a szövegeknek: aforisztikus stílus, rövid, egymással nem lineáris kapcsolatban lévő
szövegegységek. Mind a gondolati szerkesztés, mind a stílus tekintetében szakít tehát az európai
filozofálás két évezredes hagyományával. Nem hisz a rendszerben, viszont nagy jelentőséget
tulajdonít a stílusnak. Nietzsche számára a stílus nem esetleges és szubjektív díszítés a gondolaton,
hanem a gondolat sajátos perspektivikusságának lényege: a gondolkodás útjának és önmagunk
megtalálásának elengedhetetlen feltétele a saját stílus megtalálása. Stílus és gondolkodás tehát
szorosan összefügg. Nietzsche nem ismer el korlátokat a gondolkodás számára, és nem riad vissza
egyetlen biztosnak hitt előítélet megkérdőjelezésétől sem. Kifinomult és igényes stílussal megírt
filozófiai művei pedig a német nyelvű irodalom remekei közé tartoznak.

      A hagyományos gondolkodás tartalmával való szakítás a metafizika főbb meggyőződéseinek
leleplezésében áll. Ezek közül is talán az érzékfeletti világ gondolatának elutasítása a legfontosabb.
Nietzsche számára minden metafizikai és vallási gondolkodás rejtett és káros tendenciája az, hogy
elvonja figyelmünket a valóságos, konkrét világról, ahol az életünk zajlik, és ehelyett egy második,
érzékfeletti, transzcendens világot tételez. Platóntól kezdődőden Kantig és Hegelig ez az
alapstruktúra irányítja hallgatólagosan a gondolkodást. A szerkezeti eltérések sokasága ellenére sincs
döntő különbség az ideák platóni világa és a kanti magánvaló fogalma között: mindkettő valami olyat
feltételez, ami érzékeink számára, vagyis általában az emberi tapasztalat számára hozzáférhetetlen,
ugyanakkor jobb és tökéletesebb, mint a mi érzéki világunk. Ebből azután már egyenesen következik
az érzéki világ és az érzéki világban zajló élet leértékelése. Az egész metafizikai hagyomány arra a
kényelmes álláspontra helyezkedett, hogy az értékek már eleve adottak abban a bizonyos másik
világban, nem feladatunk az értékek létrehozása, csupán a már meglévők feltárása és az így
elsajátított értékeknek való megfelelés. Nietzsche szerint azonban a metafizikai másik világ nem
egyszerűen hibás ismeretelméleti konstrukció, hanem az élet egészére nézve a lehető
legveszélyesebb feltevés. Magát az életet értékeljük ugyanis le, amikor a testet és az érzéki
tapasztalatot megfosztjuk jelentőségétől, és látszatlétnek állítjuk be. Nem marad más tehát, mint
megszabadulni az érzékfeletti világ gondolatának minden válfajától és belátni, hogy csak egy világ
van: ez, itt és most. Ez a számunkra közvetlenül adódó világ a legkonkrétabb valóság, ennél nincs
valóságosabb és konkrétabb világ. Platón barlanghasonlata arra tanít meg, hogy tekintetünket
fordítsuk a lényegek érzékfeletti szférája felé, a kereszténység megismétli ezt a szembeállítást ideális
és érzéki világ között, és a test, illetve a fenomenális megjelenések kárára az isteni transzcendenciát
tartja egyedül értékesnek. A filozófiai metafizika és a keresztény metafizika ugyanarról a tőről fakad
és ugyanabban a betegségben szenved: elfordítja tekintetünket az érzéki világtól, mert – Nietzsche
diagnózisa szerint – nem tudja akarni az életet, azt az életet, amely minden szálával ehhez a világhoz
köt bennünket.

      A metafizikai látszatok felépítése nem csak a gondolkodás műve: óriási szerepe van ebben a
nyelvnek is. A nyelvkritika, a nyelvről való gondolkodás és a nyelvnek a metafizikai látszatok
létrejöttében játszott szerepe visszatérő motívum a nietzschei gondolkodásban. A nem-morálisan
fölfogott igazságról és hazugságról (1873) címet viselő, Nietzsche életében publikálatlan kis írás a
metafizika megismerésfogalmát és általában az igazság fogalmát is visszavezeti a nyelv működésére.
„A számtalan villódzó naprendszerbe szétporciózott Világmindenség egyik félreeső szegletében volt
egyszer egy égitest, amelyen bizonyos okos állatok kitalálták a megismerést. Ez volt a
legelbizakodottabb és leghazugabb pillanata a »világtörténelemnek«: de éppenséggel nem volt több
egy pillanatnál” (Nietzsche 1873/1992: 3). Nietzsche kifejti, hogy az intellektus tulajdonképpen csak a
gyengébb lények önálcázásának eszköze, a szerencsésebb természetű lényeknek nincs rá szükségük,
mivel egyéb képességeik alkalmassá teszik őket a túlélésre. Az embernek szüksége van a közös
létezésre, „a nyájban élésre”, az együttléttel pedig létrejön a nyelv, a nyelvvel pedig az igazság
eredendő fogalma is, ami valójában az általános nevek alkalmazásából ered. Az ember számára
elengedhetetlen a nyugalom, a következetesség és a biztonság, ezt pedig a többiekkel való együttlét
és a megállapodáson alapuló fogalmak kialakítása biztosítja. A fogalmak születését kétlépcsős
folyamatként írja le Nietzsche: az érzéki ingereket képekké sűrítjük, a képeket pedig metaforákkal
fejezzük ki. Ez a kettős átalakítás azonban nem hagyja érintetlenül az eredeti tapasztalatot: „az
igazságok illúziók, amelyekről elfelejtettük, hogy illúziók, metaforák, amelyek megkopván
elveszítették érzéki erejüket” (7). A megismerés rá van utalva a nyelvre, hiszen csak általános
fogalmakon keresztül válik lehetségessé, a nyelv viszont nem az igaz ismeretek semleges és áttetsző
közvetítője, hanem olyan közeg, ami megtöri és átalakítja azt, ami rajta keresztül jelenik meg. A nyelv
tehát nem az igazságot mondja ki, s ennek következtében a szavaktól nem is juthatunk el a dolgokig.
A nyelvet a megegyezés és a megszokás irányítja. A legfőbb illúzió az, hogy a nyelv általános fogalmai
a magánvaló lényegiségre vonatkoznak. Nietzsche szerint azonban a fogalmak nem az ideális
lényegre referálnak, hanem létrehozzák ezt a lényeget, vagyis létrehozzák az érzékeléstől független
létezők világának látszatát. Az igazság tehát teljességgel antropomorf fogalom, a tudomány csupán
ezt a bizonytalan és relatív fogalmat duzzasztja fel látszólag szilárd összefüggéssé.

      A nyelv ezek szerint nem a racionalitás terepe, pszichológiai és fiziológiai vizsgálódások mutatják
meg a valóságos működését. A szubsztancia fogalmának létrejötte remek példával szolgál: az ész
mindenütt cselekedetet és cselekvőt lát, az akarat számára mindig feltételez egy ént. A dolog fogalma
pedig úgy jön létre, hogy – az Én-szubsztancia mintájára – a nyelvtani szerkezethez tartozó alanyt
kivetítjük a tapasztalás éppen adott tárgyára. A dologi szubsztancia feltevése tehát nyelvi eszközeink
visszavetülése a világra, és ugyanígy elmondható, hogy nyelvi eszközök játszanak közre például Isten
fogalmának létrejöttében is. Az ideális, egységes, változatlan és keletkezetlen lényeg, amelynek
ősképe minden formájában a platóni idea (akár Istennek, akár fogalmi lényegeknek, akár magában
való dolognak gondoljuk el), az emberi lény intellektusának nyelvi jellegére vezethető vissza: arra a
mozgásra, amelynek során valójában különböző dolgokat egy fogalom alá sorolunk és így létrehozzuk
a dologtól független azonos lényeg látszatát. Minden metafizika alapja tehát Nietzsche szerint az,
hogy hiszünk a nyelvtanban.

      Azzal párhuzamosan, ahogy szakít az igazság metafizikai fogalmával (a fogalom és a tárgy
megfelelésének gondolatával), Nietzsche gondolkodásának előterébe a tapasztalás értelmezésre való
ráutaltsága és perspektivikussága kerül. A perspektivikusság, vagyis az, hogy a tapasztalatban éppen
ezen a sajátos módon mutatkoznak számomra a dolgok, azonban immár nem korlátozást jelent egy
vélt igazságfogalom általánosságához képest. A perspektivikusságnak pozitív értelme van: a saját
perspektívából adódó igazság az egyetlen lehetséges igazság – ez az, amit nem szabad megcsalni és
metafizikai látszatok mögé rejteni. A perspektivikusság feladatot ró a megismerő és gondolkodó
emberre: ezt a perspektivikus megismerést kell vállalnia és elmélyítenie, mivel nincs olyan
érzékfeletti, metafizikai igazság, amihez esetleg hozzámérhetné. Az igazság Nietzsche szerint csak
önmagával mérhető. Ez a látszólag paradox megfogalmazás nem az igazság szélsőségesen szkeptikus
elutasítását jelenti. A szkepticizmus ugyanis még megmarad az igazság hagyományos, metafizikai
fogalmánál, és pusztán ennek lehetetlenségét állítja. Nietzsche nem az igazság lehetőségét tagadja az
ideál elérhetetlensége miatt, hanem magát azt az ideált tagadja, amelyik az emberi igazságot egy
abszolút, idő feletti, általános lényegben véli megragadni. Ismeretelméleti szempontból ez a
nietzschei fordulat lényege: akkor sajátítjuk el a perspektivizmus igazi értelmét, ha megszabadulunk
az ideális igazság platóni eredetű fogalmától.
       A metafizikától azonban nem a tudomány ment meg: Nietzsche nem osztotta a racionális
felvilágosodás és a pozitivizmus naiv bizakodását a „valódi”, vagyis tudományos megismerésben. A
vidám tudományban (1882) egyenesen arról beszél, hogy a tudomány is hiten nyugszik, azon az
irracionális hiten, hogy eljuthatunk a végleges igazságokig. A tudomány nagyon is metafizikus abban
az értelemben, hogy hisz ebben a történelem feletti és tapasztalótól független igazságban: „még
mindig metafizikai hit az, amelyen a tudományba vetett hitünk alapul” (Nietzsche 1882/1997: 255). A
tudomány a megismerés vágyán alapul, a megismerés vágya azonban valami fiziológiai ösztön, az
ember életben maradásának puszta eszköze. „[A] megismerés vágya, igénye nem éppen az ismert
iránti vágy, az az akarat, hogy minden idegen, szokatlan, kérdéses elem között végre felfedezzünk
valamit, ami már nem nyugtalanít bennünket? Csak nem a félelem ösztöne sarkall bennünket a
megismerésre?” (272). Sőt, nem csupán a tudományos megismerés vágya utal vissza valamilyen
eredendőbb, de biológiailag nagyon is megmagyarázható ösztönre, hanem maga a tudat, illetve a
tudatosság is. Mivel az ember gyengesége folytán rá van utalva fajtársai állandó közelségére, ezért
kénytelen kommunikálni. E közlési igény nyomására fejlődik ki a tudat, ami úgyszólván a közlési
kényszer többlete, és hasznossága is csak e körön belül értelmes. „[M]inden eleven lény állandóan
gondolkodik, de nem „tud”: a tudatossá váló gondolkodás csak a gondolkodás elenyésző része,
mondjuk ki, hogy a legfelületesebb, leghitványabb része – mert csak ez a tudatos
gondolkodás történik szavakban, vagyis közlési jelekben, melyek által a tudat eredete fölfedi
önmagát” (270). A racionális, tudatos gondolkodás, vagyis a túltengő tudat nem a létezés
legmagasabb foka, ahogy arról a metafizikai hagyomány meg volt győződve. A tudatosság, a tudatos,
önmagát vizsgáló gondolkodás egy bizonyos mértéken túl sokkal inkább veszély az egyedre nézve,
mert meggyengíti életerőit. Tudatosság, tudomány és megismerés tehát – a nyelv közvetítésén és
torzításain keresztül – valójában az ember fiziológiai alkatából és csordaösztöneiből vezethető le: „a
tudat nem tartozik sajátosan az ember individuális létéhez, sokkal inkább ahhoz, ami benne közösségi
és csordajellegű, [ezért] a világ, amelynek tudatára ébredhetünk, felszínek és jelek világa csupán, egy
tönkreáltalánosított és tönkreközönségesített világ” (271–272).

      A nietzschei gondolkodás talán legdöntőbb mozzanata a metafizikakritika kapcsán annak
belátása, hogy a metafizika alapvetően nem ismeretelméleti probléma. A lét és az érték ugyanis
szorosan összetartoznak: az örök, érzékfeletti világ nem egyszerűen másként létezik, mint a mi érzéki
világunk, hanem tökéletesebb, szebb, jelentőségteljesebb, vagyis egyszerűen jobb, mint a mi
világunk. Az ideális igazságok világa érdemesebb a létezésre, mint ez a bizonytalan, változékony világ
és benne a mi életünk. A két világ metafizikai megkülönböztetése tehát egy értékkülönbségre épül: a
test-lélek, érzéki-értelmi, jelenség-magánvaló szembeállításban az első mindig alárendelt a
másodikhoz képest. A racionális ítéletek és tudatos gondolkodás értékébe vetett bizalom nem
ismeretelméleti természetű, hanem morális. A morális meggyőződések kifejlődése párhuzamos a
metafizikával, és ugyanabból a rejtett, alig észrevehető, alig kitapintható forrásból ered, mint a
metafizika két-világ feltevése: az élettől, az egészségtől, az önzéstől és legfőként a teremtéstől való
félelemből. „Nem a vadállat iszonytatóságának van szüksége morális öltözetre, hanem a
csordaállatnak a maga mélységes középszerűségével, szorongásával és azzal, hogy mennyire unja
saját magát. A morál felemeli az európai embert valami – valljuk meg – előkelőbb, jelentősebb,
csinosabb, »istenibb« magasságba” (Nietzsche 1882/1997: 266 sk.). A morális és vallásos
gondolkodású emberekkel Nietzsche a szabad szellemeket állítja szembe. A szabad szellemek azok,
akik képesek az igazság elviselésére, nem bújnak a metafizika és a morál látszatai mögé, erejüket
alkotásra és új értékek létrehozására fordítják.

Így szólott Zarathustra. 1883 és 1885 között született meg a négy részből álló Így szólott Zarathustra.
Nietzsche ihletett állapotban, rendkívüli gyorsasággal vetette papírra a művet, az első rész például tíz
nap alatt készült el, csak a negyedik részen dolgozott hosszabb ideig. Legismertebb, fő művének is
tartott könyve semmiben sem emlékeztet egy hagyományos filozófiai értekezésre: szimbólumokban,
hasonlatokban és példázatokban gazdag nyelv és költői eszközökkel sugalmazó gondolkodás jellemzi.
Filozófiának és költészetnek egyaránt olvasható, de egyik kategóriába sem illeszkedik. A történeti
Zarathustra, az időszámításunk előtti 6. században élt óperzsa vallásalapító tanítása szerint a világ
legfőbb mozgatója a jó és a rossz küzdelme, s ebben a küzdelemben az ember dolga a világosság,
vagyis a jó erőinek támogatása. Nietzsche teljességgel elveti ezt a minden metafizika alapját képező
morális dualizmust. Azért nevezi el hősét a jó-rossz morális világkép mitikus megalapítójáról, mert
úgy gondolja, hogy ha Zarathustra hozta létre ezt a minden metafizika mélyén munkálkodó hibás
dualizmust, akkor neki is kell visszavonnia és eltörölnie azt. A könyv tehát olvasható minden
metafizikai vallás visszavonásaként, négy része pedig a négy evangélium ellenpárjaként is.

      Az elöljáró beszéd megadja a mű kerettörténetét. Zarathustra elhagyja szülőföldjét és
magányosan él a hegyekben, majd tíz év után visszatér az emberek közé, hogy elmondja tanítását az
embert meghaladó emberről (Übermensch). A tömeg azonban nem érti meg és kigúnyolja,
Zarathustra visszatér tehát magányába, tanítványokat gyűjt maga köré, és nekik beszél. Az egyes
fejezetek Zarathustra egy-egy beszédét tartalmazzák, mindegyik fejezet a könyv címéül választott
szavakkal ér véget: „Így szólott Zarathustra.” Gondolatok indázó, játékos sokaságából áll össze a mű,
mindazonáltal fő részei nagyjából egy-egy fő téma köré csoportosulnak: (Elöljáró beszéd) Isten
meghalt, 1. minden érték átértékelése, 2. a hatalom akarása, 3. az örök visszatérés és 4. az embert
felülmúló ember.

      Az elöljáró beszédben Zarathustra találkozik egy öreg remetével, aki óva inti attól, hogy szeresse
az embereket, az emberek ugyanis túlontúl tökéletlenek, csak az Istent lehet szeretni. Zarathustra
értetlenül és idegenkedve vesz tőle búcsút és így szól: „Még ilyet! Ez a szent életű aggastyán itt a
vadonban még nem is hallott róla, hogy Isten halott!” (Nietzsche 1885/2000: 17). Nietzsche minden
tanítása e köré a látszólag egyszerű gondolat köré építhető. Nem arról van szó, hogy a világ marad a
régiben, annyi különbséggel, hogy az Isten létére vonatkozó hitünk érvényét veszíti. Az „Isten halott”
kijelentés egy egész korszak végének a megállapítása: a világ és az élet szerveződését eddig irányító
keresztény hit egésze érvényét vesztette, és ezzel szoros összefüggésben a metafizikai és a morális
helyzet is gyökeresen megváltozott. Ám nemcsak valaminek a végére értünk, hanem egyszersmind
valami új is elkezdődött. Ha Isten halott, akkor az emberre váratlanul hatalmas feladatok hárulnak.
Első beszédében Zarathustra a következő lehetőségekkel szembesíti a piactéren összegyűlt tömeget:
vagy az embert felülmúló embert választják, vagy az utolsó embert. „Olyasvalami az ember, amin
felül kell kerekedni” (18). Ha az Isten halott, akkor az embernek kell az életét irányítania és a világ
további sorsáról gondoskodnia. „Kötél az ember, kötél az állat és az embert fölülmúló ember között”
(20). Ha az embernél nincs magasabb rendű valóság, akkor az embernek magának kell ezzé a
magasabb rendű valósággá válnia; ez azonban már nem egy metafizikai gondolkodásban történik
meg, nem kívülre vetített értékek követésében, hanem saját magának meghaladásában. Az
embernek önmagát kell meghaladnia és önmagát kell megteremtenie.

     A sokféleképpen félreértett és félreértelmezett „Übermensch” fogalma nem más, mint az
ember önmeghaladásának és önteremtésének követelése. A hallgatóság azonban nem akar az
embert felülmúló emberről hallani, Zarathustra ezért elrettentésül felvázolja az ellentétes
lehetőséget: mi lesz akkor, ha az emberiség nem akarja önmagát meghaladni. Ekkor – állítja
Zarathustra – el fog jönni, vagy talán már el is jött a legmegvetendőbb életforma és életfelfogás
képviselője, az utolsó ember, a civilizáció zsákutcája. Az utolsó ember a szerelem, a vágy, a teremtés
nélküli létezés állapota, vagyis a kényelmes és biztonságos tömegélet állapota, ahol nincs kockázat,
de nincs is nagy veszteség. „Egy kis gyönyör nappal, egy kis gyönyör éjjel: de fő az egészség. /
»Feltaláltuk a boldogságot« – mondják az utolsó emberek, és vaksin pislognak” (23). A tömeg
azonban kineveti Zarathustrát, nem hogy nem retten meg az utolsó ember víziójától, hanem követeli,
hogy olyan lehessen az élete, mint az utolsó emberé.

      Zarathustra ezért ismét visszavonul és lemond arról, hogy mindenkihez beszéljen, és tanítását
már csak néhány kiválasztott ifjúnak fejti ki. Az első részben összegyűjtött beszédek középponti
témája az értékek átértékelése. Nem egyszerűen új támasztékot kell keresnünk Isten helyett az
értékek számára, hogy azok változatlanul fennállhassanak, Isten halála ugyanis azt jelenti Zarathustra
szerint, hogy minden értéket át kell értékelni. Az eddigi értékek mindegyikéről belátható, hogy
emberi alkotás, vagyis nincs abszolút érvénye: mindaz, amit a keresztény erkölcs tisztelt, a jóság, az
igazság, az alázatosság, az egyenlőség stb. nem isteni adottság, hanem emberi találmány, a
csordaösztöne által vezetett ember védekezése a veszélyek ellen. Ezek az értékek azonban nemcsak
idejét múlttá váltak, hanem egyenesen veszélybe sodorták az emberiséget és az életet. Az értékekkel
szembeni magatartás három lehetséges válfaját vázolja fel Nietzsche mindjárt Zarathustra első
beszédében (A három átváltozásról); a teve, az oroszlán és a gyermek szimbolizálja őket. Az emberi
lélek először a tevéhez hasonlatos, aki súlyos terheket cipel türelmesen, a tapasztalat és a szellemi-
morális örökség súlyos terheit. A teve nem csupán passzívan engedelmeskedik, de még örül is a
tehernek, ebben találja meg a boldogságát. A sivatagban azonban a teve átalakul oroszlánná, leveti
és vadul szétrombolja az eddig alázatosan hordozott terheket. Az oroszlán figurája azt fejezi ki, hogy a
szellem még nem teremt, de már megérett a régi értékek lerombolására. „Új értéket teremteni – erre
még az oroszlán sem képes: de megteremteni az új teremtés szabadságát – erre jó az oroszlán
hatalma. / Hogy szabadságot teremtsen, és szent nemet mondjon a kötelességre: erre kell,
testvéreim, az oroszlán” (32). A szellem harmadik, legmagasabb alakját a gyermek szimbolizálja: a
gyermek a teremtés, a játék, a szent igenlés megtestesítője. Az új értékek teremtéséhez, ami az
embert felülmúló ember feladata, a szellemnek gyermekké kell válnia.

      Zarathustra azonban itt még oroszlánként viselkedik, és kíméletlenül támadja a hagyományos
értékeket, elsősorban a kereszténységből származó morális értékeket. Ennek a morálnak minden
megnyilvánulása mögött félelmet és gyávaságot szimatol, a szabadságra és a teremtésre való
képtelenséget, olyan képmutatást, ami a jóság és alázatosság jelszavával álcázza tehetetlenségét. A
morális jó és rossz dualizmusa tulajdonképpen a lélek és a test dualizmusára épül, ami a test teljes
leértékelésével jár együtt. A kereszténység a testet minden rossz forrásának, beteg dolognak tartja:
Zarathustra szerint tehát rehabilitálni kell a testet, a test leértékelésével ugyanis magát az életet
értékelik le. Nem egyszerűen a korábbi sorrend megfordításáról, és a test lélek fölé helyezéséről van
szó. Azt kell belátnunk Nietzsche szerint, hogy a lélek is a test egyik aspektusa, ő maga is test. „De azt
mondja, aki magára ébredt és immár tudva tud: Test vagyok egészen, semmi más; a lélek szó pedig
azt mondja csupán: valami testi” (41). A régi morál Isten és a lélek fogalmához kapcsolódott,
kulcsfogalmai a test-lélek dualizmus, a civilizáció, az igazságosság, az egyenlőség, az alázat, a
szüzesség, a házasság, a felebarát szeretete volt. Zarathustra ennek az egész értékhálózatnak a
lerombolását végzi el az élet és a test metafizikátlanított felfogásával. „Vezessétek vissza inkább,
akárcsak én, a csapongó erényt a földre – igen, vissza az élethez meg a testhez: hogy ő adja értelmét,
ember-értelmét a földnek!” (96).

      A második rész egyik legfontosabb szövegében, Az ön-felülmúlásról című beszédben
Schopenhauer életakarás (Wille zum Leben) fogalmának kritikáján keresztül jut el az egyik
legfontosabb gondolatához. Az életet és a létet nem lehet akarni, mert ami nincs, az hogyan
akarhatna, ami pedig már él és létezik, az nem akarhat létrejönni. „Csak ahol élet van, ott van akarat
is: csakhogy nem életakarat, hanem – így tanítom én – a hatalom akarása!” (143). Nietzsche szerint
nem az erények mozgatják a világot, nem is szociális vagy vallásos hajtórugók, hanem minden emberi
akarat egyetlen impulzust követ: minden akarás, még az igazság akarása és a morális jó akarása
mögött is a hatalom akarása (Wille zur Macht) a titkos mozgatórugó. A hatalom akarása azonban nem
vak és céltalan hajtóerő, mint a schopenhaueri életakarat, hanem mindenekelőtt az önmeghaladás és
az önmagából való teremtés akarata: a hatalom akarása nem mások feletti uralomra törést jelent,
hanem önnön erőink kiteljesedésének akarását. A lerombolt értékek mögött tehát felsejlik valami
eredendőbb hatalom, ám ahhoz, hogy ez pozitívan működhessen, meg kell szabadulnia attól, ami az
eddigi torz értékeket kialakította: a „bosszú szellemétől”. Leggyakrabban a saját múltunkkal, ennek
esetlegességeivel, fájdalmaival és szenvedéseivel nem értünk egyet. Nietzsche szerint azonban nem
egyszerűen meg kell tanulnunk megbékélni a múltban megesett és mégoly fájdalmas emlékekkel, az
embert felülmúló ember feladata ennél több: csak akkor tud megszabadulni a nehézkedés
szellemétől, ha a múltat visszafelé is tudja akarni. „Megváltani az elmúltakat, és »Így akartam!«-má
újjáteremteni minden »Megesettet« – ezt nevezném csak megváltásnak én!” (171). „A
megbékélésnél is magasabbrendűt kell akarjon az az akarat, mely a hatalomnak akarása – ámde
mindezt miként éri el? Ki tanította meg vajon akarni visszafelé is?” (173). A hatalom akarása annyiban
különbözik és haladja meg a schopenhaueri vak életakaratot, hogy produktivitás jellemzi.
Elválaszthatatlan az önmeghaladástól, másfelől a nehézkedés és a bosszú szellemének elutasításától:
e kettő egyszerre pedig csak teremtő mozgásként gondolható el, új értékek teremtéseként.

    A mű harmadik részében ismerkedhetünk meg Zarathustra legfőbb és legrejtélyesebb
gondolatával, az örök visszatéréssel. Ennek megértéséhez hosszabb kitérőt kell tennünk.

      A látomásról és a talányról című, mély értelmű és titokzatos beszédben a következő, nehezen
elviselhető, „meredek gondolatot” fejti ki Zarathustra a nehézkedés szellemének: „Nem úgy kell
lennie hát, hogy befutotta már egyszer emez utat mind, ami csak futni bír? Nem úgy kell lennie hát,
hogy ami csak megtörténhet, mind meg is történt, meg is tétetett, és egyszer már elszaladt
errefelé? / Ha pedig minden megesett már egyszer: mit gondolsz erről a pillanatról, te törpe? Nem
úgy kell lennie hát, hogy itt volt már egyszer – ez a kapu is? […] nem úgy van, hogy vissza kell térnünk
mindörökre?” (192). A görögség számára a kozmikus ciklusok végtelen ismétlődése csakis végső,
isteni perspektívából volt elgondolható. Ezen a kozmikus változássoron belül nyert értelmet az egyes
esemény vagy az egyes cselekedet. Nietzsche teljes mértékben megfordítja a perspektíva irányát: a
kiindulópont nem egy világállapot egészének ismétlődése, hanem a cselekvő én a most pillanatában.
Ezt az éppen most megtett cselekedetemet kell úgy elgondolnom, mint ami végtelenszer megtörtént
már és végtelenszer meg fog még történni. Az örök visszatérés nietzschei megfogalmazása tehát már
nem egy kozmológiai problémára adott válasz, hanem a saját cselekvés értékelésének perspektívája.
Mivel semmilyen eleve adott erkölcsi törvényre nem támaszkodhatunk, vagyis nem létezik
végérvényes erkölcsi világrend, a nietzschei cselekvőnek magának kell megteremtenie
cselekedetéhez a mércét.

A régi értékek tagadásával Nietzsche arra a belátásra jut, hogy a morálnak nincs abszolút, az
embertől független alapzata. Ennek következtében a morális ítélkezés szétesik perspektívák
egyesíthetetlen sokaságára. A morál azonban mégsem válhat teljesen szubjektívvé, valamilyen
értelemben általánosnak kell maradnia, és valamilyen normával kell szolgálnia a cselekvés számára. A
morál problémájának meglátása egy olyan új értéktábla megteremtéséhez vezet, amely a szubjektív
vonatkozásokon túl is érvényesnek bizonyul. A morális perspektivizmus nem szünteti meg a morál
általánosságát, ám Nietzsche egy egészen másfajta általános érvényről beszél, mint amilyen például a
kanti feltétlen kötelesség eszméjéhez kapcsolódik.

Az az általános, amit Nietzsche korábbi műveiben a morális perspektívák mögött megpillant, nem
más, mint az emberi lény fiziológiai természete: az élet és az akarat működése minden
cselekvőben. A vidám tudomány ezeket a motivációkat egy még tágabb háttérre, a természet
elevenségére, a physisre vezeti vissza. A természet fogalma azonban egyrészt túlságosan
„metafizikai” Nietzsche számára, másrészt pedig erős hasonlóságot mutat a sztoikus életideállal, az
„élj a természet szerint” imperatívuszával. Nietzsche valójában nem lehet elégedett egy mégoly
metafizikátlanított természetfogalommal sem: a physis mint végső alap elfogadását az teszi számára
lehetetlenné, hogy a cselekvés morális értéke szenvedne csorbát, ha valamilyen morálhoz képest
külső elvtől tennénk függővé. Nem véletlen, hogy a physis fogalma gyakorlatilag teljesen háttérbe
szorul, sőt el is tűnik a későbbi művekből. 1881 augusztusában ugyanis megszületik az a gondolat,
amely végül megteremti a morális perspektivizmus koherenciáját, s amely gondolat Nietzsche
legkülönösebb, legvitatottabb, legnehezebben érthető gondolata: az örök visszatérés. A physishez
képest, ami magában egyesíti az élet, az akarat, az ösztön és az erő fogalmát, az örök visszatérés
gondolatából következő „norma” semmiféle konkrét tartalommal nem rendelkezik.

      Így jutunk el az örök visszatérés nietzschei elképzelésének második mozzanatához. Az örök
visszatérés gondolata ugyanis végletes pesszimizmushoz, sőt kétségbeeséséhez is vezethetne, de
ennek épp a fordítottja igaz. Az Ecce homo (1888) beszámolójából kiderül, hogy az örök visszatérés
nehéz gondolata tulajdonképpen az igenléssel áll kapcsolatban: a gondolat nem más, mint az igenlés
„lehető legfennköltebb és egyáltalában elérhető megfogalmazása” (Nietzsche 1888/1994: 94). Vagyis
az örök visszatérés megértése azt feltételezi, hogy elég erő van bennünk az élet igenléséhez, még
akkor is, ha a múltban kudarcok és szenvedések értek: a múltat úgyszólván visszafelé kell igenelni.
Ugyanakkor nem pusztán arról van szó, hogy azt, ami már elmúlt, képesek legyünk elfogadni –
jóllehet már ez sem könnyű. Az örök visszatérés egyszersmind egy másik követelményt is
szembeszegez a cselekvővel: mostantól fogva úgy kell cselekednem, hogy képes legyek az ebben a
pillanatban, itt és most végrehajtandó cselekedetem örök ismétlődését affirmálni. Vagyis ne
félszívvel, fél akarattal, meggyőződés nélkül és jobb híján tegyem azt, amit teszek. Hiszen a most
végtelen ismétlődése elviselhetetlen lenne, ha egy olyan cselekedet ismétlődését gondolnám el,
amivel nem értek egyet, amit nem tudok akarni, ami miatt esetleg szégyent érzek, s amit a
legszívesebben elfelejtenék. Az örök visszatérés elve teremtő erőt követel meg a cselekvéshez, és
irányt szab a morális értékelés számára, mivel e gondolat alapján egy ugyanolyan formális
imperatívusz fogalmazható meg, mint amilyen Kant kategorikus imperatívusza. Gilles Deleuze
megfogalmazásában ez a következőképpen hangzik: „Amit akarsz, azt akard úgy, hogy annak
egyszersmind az örök visszatérését is akard” (Deleuze 1999: 112). Mivel ez a megfogalmazás
ugyanolyan szigorú, egyszersmind ugyanolyan formális, mint Kant kategorikus imperatívusza, ezért
tartalmi oldala szintén csak negatív módon fejezhető ki: nem szabad fél-akarásokkal és kis
kompromisszumokkal megelégedni. Nietzsche a kis örömöktől, a kis kárpótlásoktól undorodik a
legjobban, attól, amit jobb híján, esetleg aggodalomból vagy hamisságból teszek, amit nem akarom,
hogy lássanak, s amit soha többé nem szeretnék megtenni. Nem nagyszabású hibákról van tehát szó,
hanem az elhallgatott és önmagunknak megbocsátott apró hamisságokról, amelyeket csak ez
egyszer, „kivételesen” követünk el.

      Az örök visszatérés az a legnehezebb gondolat, amelynek elviselésére csak az embert
meghaladó ember képes. Nietzsche gondolkodása egyszerre szabadul meg Isten és az erkölcsi
világrend gondolatától. Az „Isten meghalt” formula a kopernikuszi fordulathoz hasonló radikalitással
számol le a filozófiai és a hétköznapi meggyőződésekkel. Annak, hogy Isten meghalt, kettős
következménye van: egyrészt nem lehet többé komolyan azt gondolni, hogy létezik egy végső
értékelő perspektíva, akár az objektív igazság, akár a végleges erkölcs formájában; másrészt pedig a
gondolkodás perspektívák sokaságára esik szét. Ebből fakadóan az a veszély merül fel, hogy a
cselekvés elve szubjektívvé válik, vagyis hogy annyi morál lesz, ahány cselekvő. Ha pedig ez így van,
akkor végső soron nem lehetséges morál. Nietzsche azonban nem állítja azt, hogy a morál
szubjektivizálódásával egyszersmind a morál lehetősége is megszűnik. A cselekvés szubjektív elvét
ugyanis még mindig morálnak tartja. Az örök visszatérés gondolata pedig egy ilyen morál alapját
teremti meg. Az örök visszatérés alapján elgondolt morál nem kivétel nélkül mindenkire érvényes
általánosság: csak azokra érvényes, akik képesek elviselni a teremtő akarat terhét. Óriási erőt és
könnyedséget igényel az az elvárás, hogy ezentúl úgy cselekedjek, hogy cselekedetem örök
visszatérését is képes legyek akarni. Az embert meghaladó ember csak teremtő akaratként képes
hordozni az örök visszatérés terhét.

Harc a nihilizmus ellen. Az Így szólott Zarathustra (1885) befejezésétől a szellemi összeomlásig (1889)
terjedő időben a nihilizmussal folytatott harc jellemzi Nietzsche műveit: Túl jón és
rosszon (1886), Adalékok      a     morál     genealógiájához (1887), Bálványok      alkonya (1888), Az
Antikrisztus (1888), Ecce homo (1888). A nihilizmus kettős értelmet hordoz Nietzsche
elmélkedéseiben: egyfelől szükség van a nihilizmus kiteljesítésére, ami ebben a formában nem más,
mint a régi értékek teljes és maradéktalan lerombolása, másfelől azonban a nihilizmust meg is kell
haladni, különben a gondolkodás beleragadna a puszta negativitásba. Nietzsche az életnek azokkal a
szellemi megnyilvánulásaival veszi fel a harcot, amelyek az erők meggyengülésének, negatívvá, vagyis
reaktívvá válásának a jeleiként jelennek meg. A kortárs európai szellemi életben pedig bőven talál
erre példát. Az értékek és az értelem tagadásának közvetlen megnyilvánulási formája a metafizikus-
vallásos támaszték iránti szükséglet, a nihilizmus azonban közvetve egy még mélyebb problémára
vezethető vissza: a pszichikai, sőt végső soron fizikai erők legyengülésére, amit Nietzsche röviden
csak „dekadenciának” nevez. A nihilizmus pszichológiai szempontból az az állapot, amikor az értelem
keresése hiábavalónak bizonyul, fiziológiai szempontból pedig az életakarat erőtlenné válik és
megbénul.

       Különösen az Adalékok a morál genealógiájához hangsúlyozza, hogy a morális értékek
valójában az emberi szenvedés és tehetetlenség kifejeződései. A jó és a rossz, illetve az igazságos és
az igazságtalan megkülönböztetései valójában a neheztelésből (ressentiment) erednek. Az, aki nem
képes a teremtésre és a pozitív igenlésre, vagyis akinek a lelke és az akarata gyenge, hajlamos
nyomorúságát azáltal megbosszulni, hogy életének negatív mozzanatait normává nemesíti. Nietzsche
a morális értékek eredetét kutatva egy keletkezéstörténetet mesél el: vagyis a morál genealógiáját
írja le. A morális értékek „értékét általában adottnak, nyilvánvalónak vettük, amely túl van minden
lehetséges megkérdőjelezésen; mindmáig senki egy pillanatig sem kételkedett abban, hogy a »jó«
értékesebb a »gonosznál« […]. És mi lenne akkor, ha ennek éppen az ellenkezője volna igaz? Ha a
»jóban« csupán a visszafejlődés szimptómája rejtőzne mint valami veszély, csalás, méreg,
narkotikum, amely által a jelen a jövő rovására él? […] Ekképp talán éppen a morál volna a bűnös
abban, hogy egy önmagában lehetséges erősebb és értékesebb embertípus sohasem tud kifejlődni?”
(Nietzsche 1887/1996: 14. sk.). Ennek a feltevésnek az igazolását végzi el Nietzsche a morál
genealógiájának megírásával.

       Az első rész elemzései A túl jón és rosszon megállapításaihoz kapcsolódnak: a „jó” eredetileg
minden kultúrában az „előkelő” és a „nemes” fogalmához köthető. Ez persze nem hivatali vagy
született nemességet, hanem testi-szellemi előkelőséget és kiválóságot jelent. Ám a zsidóságban és
az ő révén majd a kereszténységben is a rabszolgák bosszút állnak a náluk kiválóbbakon, és azt
állítják, hogy a szegények, a tehetetlenek, a betegek és a nyomorultak a jók: Isten szerettei ők. Ezzel
kezdődik a rabszolgamorál kétezer éves története, amelynek középponti tétele az, hogy a
nyomorultak és gyengék jobbak, mint az életerősek. Ennek a nagyszabású és immár alig érzékelhető
átalakulásnak a mélyén a neheztelés és a bosszúvágy munkál. Aki nem képes a fizikai bosszúra
gyengesége és szerencsétlensége miatt, az szellemi bosszút áll. E szellemi bosszú legkifinomultabb
formája az arisztokratikus morál, a teremtő, igenlő morál felforgatása, és az alapvetően nihilista
rabszolgamorál uralomra juttatása, vagyis annak a tételnek a ravasz elfogadtatása, hogy a gyenge
„jobb”, mint az erős.
       A genealógia elnevezés értelme az, hogy Nietzsche szerint nem lehet megírni a morál
fejlődésének lineáris történetét. Ez csak akkor lenne lehetséges, ha a morálnak lenne egy végső
metafizikai alapja. A genealógia éppen azt jelenti, hogy az értelmezések, átalakítások, eltorzítások
bonyolult szövedékéből kell kibontanunk azoknak az értékeknek és intézményeknek a történetét,
amelyek meghatározzák morális világképünket. A második rész témája, a lelkiismeret tulajdonképpen
nem a szellem megnyilvánulása és Isten hangja az emberben, hanem – ahogy az Ecce homo fogalmaz
– „a kegyetlenség ösztöne, ami befelé fordul, miután nem tud kitörni és kirobbanni” ( Nietzsche
1888/1994: 114). Így születik a bűntudat és a rossz lelkiismeret azokból az erőkből, amelyek nem
tudnak természetes úton hatni. Az interiorizált kegyetlenség azután létrehozza Isten eszméjét, aki
nem más, mint mindannak a tisztátalan állatiságnak a tagadása, amit önmagában elnyom és gyűlöl a
szubjektum. A harmadik rész az aszketikus ideálokkal számol le: az aszkéta eszmény minden
vallásosság rejtett élettagadásának kifejeződése, és mint ilyen, a legkártékonyabb eszme. Az
aszketikus vallási ideál sikere annak köszönhető, hogy a neheztelés és tagadás embere számára egy
utolsó menedéket kínált. Az aszketikus pap ugyan tagadja a testi létezést és ennek a világnak az
értelmét, de az aszketikus ideál révén mégis értelmet ad az emberi egzisztenciának. „Mert – adja meg
a magyarázatot Nietzsche – az ember inkább a semmit akarja, mint hogy egyáltalán ne akarjon
semmit…” (115). A morál nietzschei genealógiája tehát azt mutatja meg, hogy az úgynevezett morális
értékek mindegyike a neheztelésből és az élet gyűlöletéből származik, és ez a morál, ami önmagáról
azt állítja, hogy biztosítja az ember számára az értelmes célokat és a jó életet, valójában velejéig
nihilista. Egyetlen dolog akarására képes, az élet tagadásának akarására. A jón és rosszon túl, vagyis a
hagyományos – és a kereszténységben világuralomra jutott – morális értékeken túl Nietzsche a
hatalom akarását és az önmagát felülmúló, teremtő ember alakját magasztalja. Csak az embert
felülmúló ember képes az örök visszatérés gondolatát elviselni, és csak ő képes a nihilizmust
átfordítani új értékek teremtésébe.

       Nietzsche kései gondolkodását talán úgy lehetne összefoglalni, hogy a lét és érték azonosítása
helyett az élet és érték azonosítását dolgozza ki. Az önmagában értékes metafizikai magánvaló világ
és az ehhez kapcsolódó értékek bonyolult hálózatának elvetése végeredményként nem a teljes
nihilizmushoz vezet, hanem az élet affirmálásához. Élet és érték azonosítása azt jelenti, hogy minden
szakadatlan alakulásban van, és ennek a keletkezésnek nincs külső mércéje: semmilyen tökéletes és
eredendően létező ideához nem mérhető a változás. Az embernek ebben a konkrét, Isten nélküli
világban kell kiteljesítenie önmagát: Nietzsche szerint ez csak a nihilizmus meghaladása, az örök
visszatérés vállalása, az embert felülmúló ember hatalomakarása révén lehetséges.

8.2. Dilthey és a filozófiai hermeneutika kezdetei
A 19. század második felében a gondolkodás előterébe kerül a történelem mibenlétére és a
történelmi megismerés lehetőségére vonatkozó kérdés. A hermeneutika, ami korábban a bibliai és
jogi szövegek értelmezésének művészete volt, filozófiai jelentőségre tesz szert, amennyiben – a
természettudományok világos és jól működő ismeretelméleti módszertanával szemben – a
szellemtudományok számára kínál módszertani alapzatot. A hermeneutika tehát az értelmezés
művészetéből azoknak a tudományoknak az elméletévé válik, amelyek nem magyarázó, hanem
értelmező módon járnak el, elsősorban is a történettudomány elméletévé. A történeti múltra
vonatkozó ismeret hagyományosan nem számított tudománynak, hiszen nem támaszkodott általános
alaptételekre és törvényekre, csupán individuális jelenségekkel, személyekkel, történelmi
eseményekkel, stílusokkal és korszakokkal foglalkozott. Egyre sürgetőbbé vált azonban az igény, hogy
az úgynevezett „szellemtudományok” (Geisteswissenschaften) képesek legyenek egyrészt valódi
tudományként működni, másrészt a természettudományokkal (Naturwissenschaften) szemben
meghatározni saját módszerüket és tudományos eljárásmódjukat. A természettudományok
törvényeket fogalmaznak meg, amelyek segítségével magyarázatot adhatnak tényekre, és
előrejelezhetnek jövőbeli eseményeket. Ezzel szemben a szellemtudományok feladata nem a
magyarázatban áll, hanem összefüggések megértésében és értelmezésében.

      A klasszikus tudományos karriert befutó Wilhelm Dilthey (1833–1911) Baselben, Kielben,
Breslauban és Berlinben tanított, és azt a feladatot tűzte maga elé, hogy kidolgozza a
szellemtudományok filozófiai és módszertani alapjait. Úgy vélte, a szellemtudományok ugyanúgy
általános érvényű igazságokat és ismereteket szolgáltatnak, mint a természettudományok, noha ezek
az igazságok más természetűek, és más módszertani eljáráson nyugodnak. Egész munkássága során a
történelmi megismerés lehetőségére irányuló kérdés izgatta. Mindenekelőtt a hegeli történetfilozófia
meggyőződése ellen vette fel a harcot, mert úgy gondolta, a történelemben hiába keressük egy
abszolút ész vagy szellem munkáját. A hegeli történetfilozófia nem a valóságos emberi történelmet
mutatja meg, hanem egy megkonstruált és utólagosan elrendezett, nagyszabású fikciót tár elénk,
ugyanakkor mégis biztos és jól működő modellt kínált a történeti gondolkodás számára. Diltheynek
azzal a kérdéssel kellett szembenéznie, hogy ha feladjuk a hegeli modellt, és lemondunk arról, hogy a
történelemben az ész munkáját keressük, akkor vajon szolgál-e valamilyen rendezett, tudományos
ismerettel a történelem? Megismerhető-e a történelem, ha nem feltételezzük benne a szellem
munkáját?

      Dilthey tehát a szellemtudományok ismeretelméleti alapvetését tűzte ki célul. „E feladat
megoldását lehetne a történeti ész kritikájaként, azaz az ember azon képességeinek kritikájaként
megjelölni, hogy önmagát és az általa teremtett társadalmat és történelmet megismerje” (Dilthey
1883–1910/1974: 241). Meg volt róla győződve, hogy lehetséges a valóságos történelem vizsgálata,
mégpedig a benne működő élet megértésén keresztül. A történelemben és kultúrában működő élet
megértése azonban nem a közvetlen intuíció mentén halad, hanem bizonyos általánosan érvényes
feltételekhez kötődik, és ezek az általánosan érvényes feltételek jelölik ki a szellemtudományok
módszertanát és ismeretalapját.

      A Bevezetés a szellemtudományokba (1883) című művében Dilthey először is megkülönbözteti a
természeti folyamatokra vonatkozó tudományokat a társadalmi-szellemi alakzatokra vonatkozó
tudományoktól. „E tudományoknak egészen más az alapjuk és a struktúrájuk, mint a természet
tudományainak. Tárgyuk nem kikövetkeztetett, hanem adott egységekből tevődik össze, melyek
számunkra belülről érthetők; itt először tudunk és megértünk, hogy azután fokozatosan
megismerjünk” (231). A szellemtudományok ismeretelméleti megalapozását egy olyan pszichológia
kidolgozásával igyekezett végrehajtani, amely az embert egészében mint tevékeny, akaró, eleven
lényt írja le. A természettudományos pszichológia hatalmas sikereket tudhatott magáénak a 19.
század második felében. Ezeket az ismereteket természetesen Dilthey sem vonta kétségbe, sőt
komolyan tanulmányozta a kortárs pszichológia eredményeit. Mindazonáltal meg volt róla győződve,
hogy a természettudományok mintájára működő laboratóriumi pszichológia – bármennyire
dinamikusan fejlődjék is – nem képes alapot biztosítani a szellemtudományok működése számára. A
természettudományos pszichológia ugyanis adatokkal és oksági összefüggésekkel dolgozik,
következésképp nem tud számot adni az eleven ember egészéről, csupán fiziológiai létezésének
feltételeiről. Az életfolyamat ugyanis összehasonlíthatatlan a determinisztikus természeti
folyamatokkal: a természetet kauzalitás és determináció, az emberi életet viszont célkitűzés és
szabadság jellemzi. Egyugyanazon folyamatot ugyanis kétféleképpen tudunk leírni: magyarázhatjuk
fizikai-természeti   összefüggésként     és   megérthetjük       szellemi jelenségként.   Dilthey
gondolatmenetének alaptézise az, hogy a történelmet megismerő és megértő szubjektum ugyanaz az
eleven és egész ember, mint a történelem egykori eseményeinek szubjektuma. A vizsgálódásnak
tehát nem természeti és fiziológiai tényekre, de nem is valamiféle ember fölötti abszolút szellem
működésére kell irányulnia.

      A történelmi megismerés alapja a megértés, a megértés pedig élmények átéléseként valósul
meg. A természettudományos pszichológia azáltal magyarázza a tudati folyamatokat, hogy egyszerű
elemekre, például érzetadatokra vezeti vissza őket, ezek egymáshoz kapcsolódását pedig az
asszociáció törvényeivel magyarázza. Ez a pszichológia tulajdonképpen a kémiához hasonlóan jár el:
alkotórészek együttműködéseként ragadja meg a lelki funkciókat, vagyis konstruktív hipotézisekkel
közelít a pszichéhez. Ezen az úton azonban Dilthey szerint az élmény egészlegessége elsikkad, és a
megértés helyett csupán különálló tényeket kapunk. Dilthey nem tagadta, hogy a „magyarázó
pszichológiában” is pszichés összefüggésekről van szó, ám úgy vélte, hogy ezek az összefüggések
csupán következtetések és feltevések. Ezzel szemben vezeti be a „megértő pszichológia” eszméjét,
ami a közvetlenül átélt összefüggéseket hivatott megmutatni. Ennek a deskriptív pszichológiának a
kiindulópontja az életösszefüggés egésze, mégpedig úgy, ahogy az egy konkrét élményben adott.
Célja a lelki jelenségek fiziológiai őselemekre való visszavezetése helyett a lelki élet egészének
megértése, vagyis eredeti strukturális összefüggéseinek megragadása és leírása. Ez a célkitűzés
azonban nem valósítható meg az eddigi filozófiák megismerő szubjektumára támaszkodva. Az ember
nem olyan lény, aki csak észlel és gondolkodik, a tényleges megismerő ugyanis az egész ember, aki
nem csupán megismerésével, hanem érzéseivel és akarásával is részt vesz a világra vonatkozó
ismereteinek kialakításában. Dilthey új, megértő pszichológiájának kulcsszava az átélés: a szubjektum
a saját életét közvetlenül, belülről éli át, és ezen az alapon képes a többi szubjektum lelki eseményeit
is átélni. Nem következtetésről, nem is adatok illesztgetéséről és különösen nem spekulációról van
szó, hanem önmagam és mások életének közvetlen átéléséről. A szellemtudományokban a tények, a
törvények és a szabályok egészen más típusú összefüggésben mutatkoznak meg, mint a
természettudományokban. „Ez az összefüggés – írja Dilthey – csak az öneszmélésben ismerhető meg”
(247).

       A szellemtudományok objektív érvényességének alapja így a belső tapasztalatban válik
hozzáférhetővé. Ez azonban Dilthey szerint nem vezet szubjektivizmushoz és relativizmushoz, az
átélés ugyanis az ember egészét teszi hozzáférhetővé, adott esetben történeti korokon átnyúlóan is.
Meggyőződésének az az alapja, hogy a lelki fenomének közvetlenül adódnak a belső megélésben –
szemben a külső fenoménekkel, amelyeknél mindig rá vagyunk utalva a külső érzékek közvetítésére.
A pszichológiai leírás számára – és ezen keresztül a szellemtudományok számára – az általános
érvényű alapot a belső élményeknek ez a közvetlenül tudatosuló struktúrája adja. Dilthey szerint az
itt feltáruló összefüggés szilárd, objektív és általános érvényű.

      Több probléma is felmerül azonban ezzel a felfogással kapcsolatban, ezek közül is talán a
legjelentősebb az, hogy egy ilyen tisztán leíró pszichológia vajon valóban képes lehet-e közvetlenül
hozzáférni a lelki szerkezet egészéhez? S még ha maradéktalanul képes lenne is erre, nem világos,
hogy az átélés belső evidenciájából kibontakozó pszichológia hogyan világítaná meg a konkrét
szellemtudományi problémákat? Dilthey maga is gyanította, hogy a pszichofizikai értelemben
egészként kezelt ember életegysége, amely ugyan felöleli a megismerést, az érzést és az akarást, nem
vezet el a szellemtudományok kérdéseihez. Az Adalékok ama kérdés tanulmányozásához, hogy
honnan ered és mennyiben jogos a külvilág realitásába vetett hitünk (1890) című tanulmány a
fenomenalitás tételéből indul ki. Ez utóbbi azt mondja ki, hogy minden, ami a számomra létezik,
csupán tudatomnak a ténye. Joggal merül fel a kérdés, honnét akkor a külvilág létébe vetett hit.
Dilthey válasza az, hogy a fenomenalitás tétele maga is egy tudati megállapítás, nem pedig az élet
ténye. A tőlem független tárgyak létezése ismeretelméletileg nem bizonyítható, viszont belátható
abból, hogy az ösztönökből, érzésekből és akarásokból származó impulzusok ellenállásba ütköznek.
Ebben az ellenállásban tudatosul a saját életem és a tőlem független másvalami tudata is, és
ugyanebben a tapasztalatban tudatosul, hogy nemcsak tárgyak adódnak számomra, hanem más
személyek is. Dilthey úgy vélekedik, hogy az akaratommal nem puszta és vak természeti erőként
szembeszegülő másik akaratban közvetlenül és áttételek nélkül nyilvánul meg egy másik személy, és
a belső állapotok közössége folytán az ő élményei közvetlenül átélhetővé válnak. A leíró pszichológia
és a szellemtudomány alapját tehát az élet közvetlen átélésének kellene hordoznia.

      Minden ember lelki életében fellelhető három nagy terület, amelyhez egy-egy sajátos
összefüggésrendszer tartozik: az intelligencia, az ösztön és az érzelmi élet, valamint az akarati
cselekvések szférája. A Gondolatok egy leíró és taglaló pszichológiáról (1894) című műben Dilthey e
három terület kidolgozásával igyekszik a leíró pszichológiát elkülöníteni és megalapozni a magyarázó
pszichológiával szemben. A leíró pszichológia kétségtelen előnye, hogy a lelki folyamatokat nem
kauzális összefüggéseknek veszi, hanem valóságos lelki összefüggések felől próbálja megközelíteni a
lelki élet egészét. A művel szembeni heves támadások azonban világossá tették Dilthey számára,
hogy nem egyszerűen értetlenségbe ütközött, hanem a gondolatmeneten belül valóban hiányosságok
voltak. A támadások lényege három pontban foglalható össze: 1. A Dilthey-féle leíró pszichológia csak
akkor jogosult, ha a lelki életnek tényleg van szilárd belső szerkezete. 2. Felmerül a probléma, hogy a
lelki élet eseményei a belső szférában játszódnak, vagyis nem hozzáférhetőek a tudomány számára.
Hogyan szolgálhat egy ilyen pszichológia a szellemtudományok ismeretelméleti megalapozásául? 3.
Mi a biztosítéka annak, hogy egy másik élet megértése túllép a szubjektivitáson, vagyis hogy elvezet
az általános érvényű ismerethez?

     Dilthey a 90-es évek második felében kételkedni kezd a leíró pszichológia megalapozó
funkciójában.

A szellemi tények hermeneutikája. Utolsó évtizedének munkái egy új típusú megalapozás irányába
mutatnak. Ennek legfontosabb dokumentumai: A hermeneutika keletkezése (1900) és A történelmi
világ felépítése a szellemtudományokban (1910). A cél továbbra is a szellemtudományok
ismeretelméleti megalapozása, avagy – Dilthey megfogalmazásában – a történeti ész kritikája. Ez a
törekvés azonban már nem a leíró pszichológia irányába és nem olyan – tudományosan nehezen
megragadható – fogalmak irányába vezet, mint az „érzület totalitása”, az „öneszmélés” és az
„átélés”. Dilthey számára világossá válik, hogy az általa eddig vizsgált lelki tényeken és a
természettudomány által leírt fizikai tényeken kívül van még a tényeknek egy sajátos, harmadik
csoportja, ami sem az előbbire, sem az utóbbira nem vezethető vissza: ezek a szellemi tények. Az
individuális lelki élet folyamatai nemcsak a belső átélésben mutatkoznak meg, hanem ezek a
folyamatok kilépnek a külvilágba, amennyiben szellemi alakzatokban és alkotásokban nyilvánulnak
meg. A pszichológiai megalapozás problematikus jellegének belátása után Dilthey a szellemi tények
megértésének kérdése felé fordul, és így jut el a hermeneutikához. A pszichikai tények megértése
során nincs arra biztosítékunk, hogy nem pusztán önmagunkat vetítjük-e bele a megismerendő
életbe vagy műbe. A hermeneutika keletkezése című tanulmány nagy újdonsága, hogy az életben
nem merő pszichikus tényekkel kerülünk szembe, vagyis nem képzeteket és érzéseket kell
megértenünk, hanem e képzetek és érzések megnyilvánuló és ezáltal objektiválódó jeleit, vagyis
szavakat, kifejezéseket, gesztusokat, műveket stb. A szellemi tények esetén, éppen azért, mert
objektiválódott alakzatok, már van valamiféle biztosítéka az objektivitásnak. A kulcs
a szabályszerűség és a nyelviség: a szellemi tények ugyanis az élet kifejeződései, és minden kifejezés
szabálykövetés. A leíró pszichológia mellé így csatlakozik a hermeneutika, sőt egyre nagyobb
jelentőségre tesz szert Dilthey szemében. A hermeneutika, a megértés művészete lesz az a királyi út,
amelyen keresztül lehetővé válik a szellemtudományok alapvetése. Dilthey életfilozófiai indíttatása
így fokozatosan háttérbe szorul: feladja a másik élet megismerésének közvetlenségét, hiszen minden
kifejezés és minden megértés immár a közvetettség szférájában, a nyelvi és egyéb szabálykövetés
objektiválódott szférájában zajlik. Az élet megértése immár nem pszichikai élmények reflektálatlan
közvetlenségben zajló átélése, hanem értelmezés, a kifejezés megértése. „A hermeneutikai eljárás
végső célja az, hogy a szerzőt jobban megértsük, mint ahogy ő magát megértette” (493).

      Dilthey utolsó, befejezetlen próbálkozása a szellemtudományok megalapozására A történelmi
világ felépítése a szellemtudományokban. Ezt az átfogó igényű gondolatmenetet a korábbi művektől
két újdonság különbözteti meg. Dilthey már nem az individuumot tartja a társadalom és történelem
szubjektumának, hanem az élő, alkotó, intézményeket és műveket létrehozó, majd leromboló
emberek összességét, vagyis az emberiséget. Ebben a hegeli hatás alatt álló műben – amely Hegellel
szemben mindazonáltal az élet és az élmény irracionális hatalmát hangsúlyozza – a szellemi tények az
emberiség termékei. A szellemtudományok tárgya tehát az emberiség, valamint mindaz, amit
létrehozott. Az objektiválódó szellem tényeitől pedig csak a hermeneutikai megértésen keresztül
juthatunk el a valóságos, eleven szubjektumig. A közvetlen, lelki átélés helyett tehát közvetett –
nyelviszabálykövető – megértés és az emberiség szellemi termékeire való irányulás: ez a két súlypont
határozza meg a filozófus kései gondolkodását.

      Dilthey szándéka a szellemtudományok megalapozására egyfelől világossá tette, hogy
különbség van szellem és természet szférája között, másfelől hogy e szféráknak megfelelő
tudományok is merőben eltérnek egymástól. Ezzel pedig a szellemtudományok önállóságát alapozta
meg. Abban azonban nem lehet nem észrevenni a rejtett szcientista törekvést, hogy a
szellemtudományok igazságigénye számára is szilárd, objektív és általános érvényű alapot találjon.
Dilthey művének belső feszültsége az objektivista, tudományos elvárás és azon mély belátás között
jön létre, hogy az emberi élet minden formájában történeti, s ennek következtében az emberi élet
szellemi tényei relatívak.

8.3. Henri Bergson (1859–1941)
Bergson filozófiájának középpontjában szintén az élet fogalma áll, ám gondolkodása mind
Nietzschéétől, mind Diltheyétől merőben eltér. Életfilozófiája szellemében leginkább Schelling
természetfilozófiájával áll kapcsolatban, ami nem véletlen: Bergsonra ugyanis nagy hatással volt Félix
Ravaisson-Mollier (1813–1900), aki még személyesen ismerte Schellinget. Az életfilozófia többi
képviselőivel megegyezett abban a meggyőződésében, hogy a valóságot nem lehet az értelmi
megismeréssel kimerítően megközelíteni.

      Bergson zsidó származása ellenére egész életében kereszténynek vallotta magát, és különösen a
katolicizmushoz vonzódott. Az École normale supérieure diákja volt, és mind a természettudományok,
mind a szellemtudományok iránt mélyreható érdeklődést mutatott. 1900-ban választották a Collège
de France professzorává. Előadásai és könyvei rendkívül népszerűek voltak, művészek, írók, tudósok
sokaságát vonzotta előadásainak újszerűsége és lendülete. Írásainak irodalmi minőségéért 1927-ben
irodalmi Nobel-díjat kapott. Pszichológiai érdeklődése mindenekelőtt korai műveiben mutatkozott
meg: a doktori disszertációként írt Idő és szabadság (1889), az Anyag és emlékezet (1896), valamint A
nevetés (1900) ezt az elsődlegesen pszichológiai megközelítésmódot tükrözik. Később egyre inkább a
metafizika általános kérdései felé fordult. A Teremtő fejlődés (1907) egy átfogó kozmológiát és
természetfilozófiát tár elénk, Az erkölcs és a vallás két forrása (1932) pedig Bergson vallásfilozófiáját
mutatja be. Gondolkodásának középponti fogalmai: a tartam (durée), az intuíció és az
életlendület (élan vital).

Tartam és szabadság. Bergson mélységesen elégedetlen volt a korabeli pozitivizmus
tapasztalatfelfogásával és szcientista beállítódásával. A pozitivista tudományfilozófia és a
pszichologizmus diadalmenetének éveiben jelent meg első könyve, az Idő és szabadság. Tanulmány a
tudat közvetlen adottságairól (1889), amely mélyrehatóan kritizálja az uralkodó tudatfelfogást. A
könyv három fejezete a minőség, a tartam és a szabadság fogalmai köré rendeződik. Bergson két
alapfeltevéssel száll szembe: az első szerint a tudat egymástól független elemek gyűjteménye,
amelyek csak úgyszólván kívülről, az asszociáció révén kerülnek kapcsolatba egymással, a másik
szerint a pszichikai fenomének, az érzések és érzetek mérhető erővel, illetve intenzitással
rendelkeznek. Bergson szerint mindkét tétel mögött az a szcientista meggyőződés húzódik meg, hogy
a tudati események, vagyis a pszichikai fenomének fiziológiai folyamatokra és állapotokra vezethetők
vissza. Röviden szólva: a pszichologista megközelítés mennyiséggé redukálja a tudati fenoméneket. A
közvetlen tapasztalat azonban azt mutatja Bergson szerint, hogy a tudatot csak minőségi/kvalitatív
meghatározottságokkal lehet jellemezni. Elsősorban Fechnert kritizálja, aki szerint az inger és az érzet
között mérhető kapcsolat áll fenn (a híres Fechner-törvény azt mondja ki, hogy az érzet az inger
logaritmusának arányában nő). Bergson részletes elemzésekben mutatja meg, hogy amit mennyiségi
fokozatoknak hiszünk az érzésekben, azok valójában nem mások, mint minőségi átalakulások. Az
érzéseket és a tudati fenoméneket általában csak akkor lehet mennyiségi módon kezelni, ha
valamilyen módon térbelivé változtatjuk, vagyis természetükkel ellentétes jegyekkel látjuk el őket.
Bergson tehát ezért különbözteti meg a tudat tisztán kvalitatív módon meghatározott valóságát a
kvantitatív fogalmakkal értelmezett fizikai valóságtól.

      E kritikai megfontolások után pozitív értelemben is meghatározza a tudat tisztán minőségi
jellegét, és így jut el a tartam fogalmához. Ezen a ponton már nem az egyedi érzetek erősségének
mennyiségéről vagy minőségéről van szó, hanem sokaságról, a tudat áramló élményeinek
sokaságáról. Az idő Bergson szerint két aspektusában mutatkozik a számunkra: részben egynemű,
fizikai idő, részben pedig minőségi változásoknak alávetett élményidő. Ez utóbbi, vagyis a tartam
legfontosabb meghatározása az, hogy nem mérhető: minden mérés ugyanis az elemek elkülönítését
és térben való kiterítését jelenti. A mérhetőség feltevése ugyanis – ez Bergson alaptézise – az időből
valamilyen térszerűt csinál. Minden mérés a szám fogalmát implikálja, számokat viszont csak
elkülönített és egymás mellé helyezett részekre lehet alkalmazni, vagyis nincs mérés extenzív
meghatározás nélkül. A numerikus és mérhető sokaság – márpedig a természeti-fizikai idő nem más,
mint időpillanatok sokasága egy vonal mentén elrendezve – valójában a tér rendjéhez tartozik: a
fizikai idő fogalma azért hamisítja meg az idő tapasztalatát, mert valamilyen térszerűt csinál belőle,
vagyis a tér fogalmait alkalmazza az időre. Ezért szakít Bergson az idő és a tér párhuzamosságának
kanti elképzelésével is, ami A tiszta ész kritikájának „Transzcendentális esztétika” fejezetében
található, és ami óriási hatással volt a 19. század idő- és térfelfogására. Bergson szerint a szemlélet e
két „formájának” feltevésével valójában eltorzítjuk az időtapasztalatot. Az idő ugyanis nem
párhuzamos a térrel. Nem a szemlélet funkcionálisan hasonló formáiról van szó, hanem sokaságokról,
mégpedig egymástól merőben eltérő sokaságokról. A tér kiterjedést foglal magában, és kvantitatív,
diszkrét sokaságot jelent. Az idő ezzel szemben kvalitatív sokaság, amit lehetetlen lefordítani a
diszkrét sokaságok térszerű nyelvére. A közvetlenül megélt idő nem homogén közeg és nem is
lineáris idősor, hanem kvalitatív sokaság. A tartam nem pillanatok monoton egymásutánja, hanem
olyan egymást kölcsönösen átható elemek szukcessziója, amelyek mindegyike összefügg a többivel és
reprezentálja az egész tudatot.

      A térszerű, lineáris időfelfogás és a tisztán kvalitatív tartam megkülönböztetése Bergson szerint
mind a fizikában, mind a pszichológiában jelentős következményekkel jár. A fizikában például csak
ezáltal válik lehetővé a mozgás dinamikus felfogása: a térszerű vagy kvantitatív időfelfogás alapján
ugyanis a mozgás jelensége mozdulatlan állapotok absztrakt sorozatává egyszerűsödik. A
pszichológiában is csak a tartam fogalma által válik lehetővé a természettudományos szemlélet
meghaladása. A pszichológiai determinizmus hibája abban áll, hogy átveszi a természettudomány
időfogalmát, a tér eltorzított fantomképét, és ezt vetíti bele a pszichikai folyamatokba. Ha fenntartjuk
idő és tér párhuzamosságának doktrínáját, akkor a tartam tiszta kvalitatív jellegét megfosztjuk
értelmétől. Az idő nem diszkrét, hanem kontinuus sokaság, nem homogén közeg, hanem
heterogenitás jellemzi, nem elkülönült elemek, hanem egymással szerves kapcsolatban álló és
egymást átható elemek dinamikus sokasága. Az élményidő ugyanis nem pillanatrészekből áll össze,
hanem egészleges jellege van. A homogén idő csak a tér negyedik dimenziója. A tartamnak és a
mozgásnak – s ezáltal az élet itt még csak pszichikai oldala felől szemlélt elevenségének – lényege a
kialakulásban lét és folyamatszerűség. Bergson ez alapján a szabadság és az én új felfogását és
meghatározását adja.

      A belső és a külső, a tartam és a homogén idő alapján különböztethetjük meg Bergson szerint a
mély ént és a felszíni ént. A felszíni nem pejoratív jelző, hanem az én egyik rétegét jelenti, az én
„felszínét”, vagyis a világgal és másokkal való kapcsolatának szintjét. A mély ént ezzel szemben a
tartam jellemzi, a mély én a tiszta interioritás szférája, énünknek az az önmagunk számára
közvetlenül hozzáférhető rétege, ami nem a homogén, szociális időben él és nem nyelvi-értelmi
eszközökkel érti meg önmagát. A mély én a kontinuus, egészleges, heterogén élményáram énje. A
mély én és a felszíni én azonban kölcsönösen egymásra vannak utalva: a felszíni én gyakorlati téren
például fontosabb, hiszen ezen a szinten zajlik a vitális és szociális cselekvések nagy része. A
pszichológia hibája azonban az, hogy csak e felszíni én működését ismeri el, miáltal pszichikai
fenomének sokasága esik ki vizsgálódásainak köréből. A felszíni én eredete ugyanis a társas élet és a
társas tapasztalatot tükröző nyelvhasználat, amely rátelepül az élményfolyam énjére. „Így alakul egy
második én, mely betakarja az elsőt, oly én, melynek létében különvált pillanatok vannak, melynek
állapotai egymástól elszakadnak és így könnyűszerrel szavakba önthetők” (Bergson 1889/1990: 134).

      Bergson végül arra mutat rá, hogy a szabadság fogalma köré csoportosuló problémák
mindaddig megoldhatatlanok, amíg a homogén idő és a felszíni én felől közelítjük meg őket. Az itt
jelentkező metafizikai nehézségek mindenekelőtt abból fakadnak, hogy a metafizikai hagyomány a
szabadságot összekeveri az önkénnyel, és ezáltal a szabadságot a választás aktusába helyezi. Bergson
azonban megmutatja, hogy a lehetőségek közötti választás elképzelése abból fakad, hogy a tudaton
kívülre helyezkedünk egy retrospektív illúzió révén. Ekkor a cselekedetek egymásra következését
lineáris oksági láncként képzeljük el, az egymásra következő döntéseket pedig egy fa elágazásaihoz
hasonló döntési sorozatként. Az aktus azonban az én dinamizmusának eredménye, nem pedig egy
pillanatnyi döntés, vagyis a szabad cselekvés a lélek egészéből ered, a lélek saját mélysége, saját
tartama felé fordulásból. A tartamot valójában keresztül-kasul átjárja a szabadság, a lélek világa
ugyanis az invenció, a váratlan újdonságok, a teremtés világa. A szabad aktus személyiségünk
egészét, illetve a személyiségünk mélyén áramló tartamot fejezi ki. Nem akkor vagyunk szabadok,
amikor két vélt és ezáltal absztrakt lehetőség közül választunk, hanem akkor, amikor cselekedeteink a
mély énünket fejezik ki, amikor meghaladjuk a szavak és oksági összefüggések felszíni rétegét. Akkor
vagyunk szabadok, amikor hétköznapi életünk pszichés, gyakorlati és szociális automatizmusán áttör
mély énünk törekvése. Bergson tehát azzal oldja meg a szabadság problémáját, hogy a mély én
tartamos idejét eleve úgy gondolja el, mint amit kreativitás és előreláthatatlan újdonságok
határoznak meg. Én, szabadság és idő összefüggéséről a következő összefoglalást adja: „Időnk
legnagyobb részében önmagunkon kívül élünk, énünkből csak annak elszíntelenített fantomját látjuk,
árnyékát, melyet a tiszta tartam a homogén térbe vetít. Létünk tehát inkább a térben, mint az időben
pereg le; inkább a külső világnak élünk, mint magunknak; inkább beszélünk, mint gondolkozunk […].
Szabadon cselekedni annyi, mint visszavenni magunkat birtokunkba, visszahelyezkedni a tiszta
tartamosságba” (191). A szabadság nem más, mint a konkrét és egészében vett én viszonya ahhoz a
cselekedethez, amelyet végrehajt.
      Bergson második, talán legnehezebb, de metafizikailag legsúlyosabb könyve, az Anyag és
emlékezet (1896) a test és lélek viszonyát teszi átfogó vizsgálat tárgyává. A könyv pontosabban az
anyag és a lélek (avagy tudat) viszonyát tárgyalja egy sajátos példa, az emlékezet kérdése alapján.
Kiindulópontja szerint az eddigi filozófiák alapvetően duális szembeállításokból indultak ki: Bergson
az idealizmus-realizmus, spiritualizmus-materializmus, illetve pszichikai-fiziológiai szembeállítása
helyett a tudatélet szintjei közötti különbségtételt javasolja. Az univerzum Bergson szerint képek
együttese, amelyek két külön rendszerbe léphetnek: a tudomány rendszerébe, ahol minden képnek
abszolút értéke van, mert csak önmagára vonatkozik, illetve a tudat rendszerébe, ahol minden kép
egy központi képhez (a testünkhöz) képest rendeződik el. Az egyoldalú gondolkodás mindig csak az
egyikről vesz tudomást, alárendelve neki a másikat. Így jön létre egymást kölcsönösen kizáró módon
egyfelől a tudomány materialista realizmusa, másfelől pedig a tudatból kiinduló szubjektív
idealizmus. Bergson a kép új fogalmával el akarja kerülni a reprezentációelméletek csapdáját, a hibás,
egyoldalú szemléletet. A könyv alapgondolata az, hogy a test és a lélek megkülönböztetését nem a
tér, hanem az idő alapján kell végrehajtanunk. Nem egy belső világot kell elképzelnünk, ami
kapcsolatra lépne a hozzá képest teljesen külsővel; egy ilyen kapcsolat ugyanis eleve megoldhatatlan
problémákhoz és paradoxonokhoz vezet. Bergson szerint például abszurd azt gondolni, hogy az agy
mint az anyag egy sajátos együttese őrzi az emléknyomokat, amelyeket a szellem előhív, ha
emlékezni kíván. Éppen ezért a „hol őrződnek meg az emlékek?” rosszul feltett kérdés, mert eleve
feltételezi az emlékek egy sajátos, térbeli helyét. Az emlékek ugyanis a tartamhoz tartoznak, vagyis az
emlék önmagában őrződik meg, és bizonyos értelemben állandóan jelen van.

      Az emlékezet két fajtáját különbözteti meg Bergson: a szokás-emlékezetet (mémoire-habitude)
és a tiszta emlékezetet (mémoire pure). A múlt két különféle formában marad fenn, egyfelől a testi,
motorikus mechanizmusokban, másfelől a független emlékekben, vagyis a tiszta emlékezetben, ami
visszavezethetetlen a mechanizmusokra. A determinisztikus pszichológia hibája az, hogy az első
formán keresztül vizsgálja az emlékezetet, és nem vesz tudomást a másodikról. Az uralkodó tériesítő
szemlélet alapján csak a szokás-emlékezet rögzíthető valamilyen formában az organizmusban, a tiszta
emlékezet ezzel szemben a tudattalanra utal. Ez a tudattalan maga a tartam, amit nagyon nehéz a
cselekvő életben fellelni. A gyakorlati cselekvés ugyanis a felszínen zajlik, a szokások és
automatizmusok világában. Az álomban viszont – mivel elszakadunk a cselekvést uraló közvetlen
motivációktól – megmutatkozik a tiszta memória.

      Bergson eljárása több szinten ugyanazzal a fogással él: élesen elválasztott dolgok viszonyában
megmutatja a fokozatiságot és a tartamra utaló mélyebb egységet. 1. A múlt-jelen szembeállítása
ellen: Bergson szerint nem állíthatjuk, hogy a jelen létezik, a múlt pedig az, ami már nincs. A múlt-
jelen éles elválasztásának feloldására Bergson bevezeti az emlék-képek (images-souvenir) és az
észlelés-képek (perception-images) fokozati különbségét. A múlt és a jelen együtt létezik a tartam
virtuális, inaktív, tudattalan mozgásában. Ráadásul a múltnak nem csupán egyes elemei élnek együtt
a jelennel, hanem a múlt egésze. 2. Anyag és szellem dualizmusa ellen: a tartamban minden
összetartozik organikus módon, a szellem és az anyag kettőssége akkor keletkezik, amikor a képek
áramának különféle, de egymással szorosan összefüggő szintjeit, a tiszta emléket, az emlék-képet és
az észlelés-képet „térbeli” módon próbáljuk elválasztani egymástól. Így jön létre tudat és agy, lélek és
test hibás elválasztása. Holott a test a szellemünktől nem térben különböző létező, hanem csupán –
ahogy Bergson fogalmaz – a konkrét cselekvés eszköze, vagyis csak a cselekvés szintjén közelíthető
meg.

     A tartam mellett Bergson talán legfontosabb alapfogalma az intuíció. Miközben az intellektus
(az ész és az értelem) a valóság statikus és szilárd oldalának felfogását végzi, az intuíció olyan
közvetlen felfogás, amely nem egyszerűen közel kerül tárgyához, hanem egybeesik vele. Az intuíció
révén ragadjuk meg a tartamot, a lélek kvalitatív, konkrét oldalát, azt az oszthatatlan és kreatív
áramot, amely hordozza minden működésünket. Az intuíció azonban nem csupán egy homályos
funkció Bergsonnál, hanem valóságos filozófiai módszerré válik: az igazság ugyanis nem levezetés
eredménye, nem is a fogalmakból és a nyelvből nyerhető, hanem a tartam feltárulása az intuíción
keresztül. Ha például teljesen függetlenedhetnénk a cselekvés gyakorlati és életünket mindig
közvetlenül motiváló kényszerétől, akkor az intuíció megragadhatná a tiszta emlékezetet, amely nem
más, mint maga a lélek. Az intuitív tudásban tehát egyfelől az eleven, folyamatosan áramló tudatot
ragadjuk meg a racionális, szabályszerű és megszokott összefüggések legkülső és megmerevedett
kérge alatt, másfelől a külső valóságról is más képet nyerünk. Az intuíció azt teszi láthatóvá
számunkra, hogy valójában semmi sem kvantitatíve meghatározott, hanem még a látszólag teljesen
élettelen és merev dolgok is kvalitatív meghatározottságok sokaságából állnak össze. A tér, az idő és a
kauzalitás formájába szorított jelenségvilág tehát nem a végső valóság. Az egymástól elválasztott és
külső szabályok által egymásra vonatkozó dolgok értelem által meghatározott világa mögött
megpillanthatjuk a másik, igazabb valóságot: az eleven, egységes, tisztán kvalitatív módon
meghatározott létezést, ami tulajdonképpen nem más, mint maga az élet.

      Bergson harmadik meghatározó fogalma az életlendület (élan vital), amely a Teremtő
fejlődés (1907) című műben jelenik meg. Az evolúció elméletének Lamarck és Darwin által kidolgozott
formája – a természet egységes és folyamatos kifejlődésének helyes gondolata ellenére – ugyancsak
a természettudományban uralkodó mechanisztikus szemlélet foglya marad. A fejlődést a
természetben ugyanis szükségszerűen meghatározott és mechanisztikus elvek alapján magyarázható
folyamatként fogják fel. Másrészt azonban a vitalizmus képviselőinek sincs igazuk, amikor a fejlődést
úgy fogják fel, mint egy cél által irányított változássort. Bergson azt a gondolatot szegezi a
mechanisztikus és a vitális felfogással szembe, hogy a fajok kifejlődése az életlendület működése
alapján történik, ami nem engedelmeskedik a természet törvényeinek, és nem követ terveket. Az
életlendület az eleven élet előreláthatatlan formáinak folyamatos teremtése. A teremtő lendület
pedig ugyanaz a természet számára, mint a tartam az emberi psziché számára. A Teremtő
fejlődés alapgondolata így tulajdonképpen Bergson korai tartamfogalmának metafizikai kiterjesztése
a természetfilozófia egészére. Az életlendület olyan előreláthatatlan újdonságok és teremtő ugrások
folyamata, amely visszavezethetetlen bármiféle mechanisztikus szemléletre. Az élet, csakúgy, mint a
tudat, teremtő dinamizmus. Csak ezzel a felfogással érthetjük meg a természetben tapasztalható
kreativitás és újdonság állandó felbukkanását. Ennek megfelelően az élet fejlődése Bergson szerint
nem is lineáris leágazási sor, hanem divergáló fejlődésvonalak sokasága, amelynek sem előre
meghatározott pályája, sem követendő célja nincs. A könyv részletekbe menő és a kor
tudományosságát alaposan ismerő elemzéseken keresztül mutatja be a növényi, az állati és az emberi
lét kifejlődésének főbb struktúravonalait, majd arra a megállapításra jut, hogy az életlendület
felfogásához az embernek meg kell haladnia intellektusának korlátait. A filozófia feladata pedig az,
hogy megmutassa a kreativitás új fogalmát, melynek révén hozzáférhetünk az élet fogalmához. Így
érthetjük meg Bergson szerint, hogy az, ami az élet működésében lényegi, az teremtés, ami viszont
esetleges, az evolúcióként jelenik meg.

       Bergson utolsó nagy műve, A morál és a vallás két forrása (1932) arra tesz kísérletet, hogy a
tartam és az intuíció gondolatát kiterjessze a metafizika és a természetfilozófia után a vallásfilozófiára
is. A teremtő folyamat gondolata alapján a morálban és a vallásban is különbséget lehet tenni nyitott
és zárt formák között: a nyitott formák a teremtő életlendületet tükrözik, azt a lendületet, amely
azonban szükségszerűen megmerevedett alakzatokká zárul össze. A zárt morál az etika
kötelességekből álló formája, amely az együttélésből fakadó szabályokat és a társadalmi nyomást
fejezi ki. A nyitott morál ezzel szemben az életlendületből, annak gazdag teremtő erejéből
táplálkozik, és valódi kifejeződése a szent és a hős alakjában érhető tetten. Ugyanígy különbséget
tehetünk a vallás két formája között. A statikus vallás egy olyan zárt vallási intézményrendszer,
melynek alapfunkciója a szociális integráció: az egyént a társadalomhoz kapcsolja és megóv a
halálhoz fűződő szorongástól. A dinamikus vallás ezzel szemben egy olyan misztikus lendületből
táplálkozik, amelyik az emberiséget önmagán túlra juttatja, a lelket pedig a szeretet szintjére emeli.
Bergson radikálisan szembehelyezkedik Kanttal és a kötelesség alapján szerveződő morállal.
Kísérletet tesz arra, hogy a morálba bevezesse a teremtő lendületet, a szeretetet, a nyitottságot és a
misztikát. Ez azonban Bergsonnál sohasem irracionalizmus, hanem sokkal inkább a dinamikus,
teremtő működés kiterjesztése a morál és a vallás szférájára.

8.4. Neokantianizmus
A 19. század második felében a szellemi életet az idealizmus összeomlásával kialakult materialista és
pozitivista tendenciákra adott válaszok uralták. E válaszok sorában az egyik legjelentősebb vállalkozás
a Kanthoz való visszatérést sürgette. Sokan meg voltak győződve róla, hogy a Kant által kidolgozott
kritikai filozófia mind a spiritualisztikus – és éppen ezért tudománytalan – spekulatív filozófiának,
mind a túlságosan is a természettudományhoz igazodó, de éppen ezért leszűkítő naturalista
pozitivizmusnak az alternatíváját kínálhatja. 1865-ben jelent meg Otto Liebmann (1840–1912) Kant
és az epigonok (Kant und die Epigonen) című műve, amely szellemes elemzésekben veszi sorra a kor
filozófiai irányzatait és mutatja be ezek gyengéit, majd minden fejezetet ezzel a felkiáltással zár:
„Vissza kell tehát térni Kanthoz!”. Liebmann a kanti filozófia felelevenítését oly módon akarta
végrehajtani, hogy a Kanttal szembeni jogos kritikák ellenében a kriticizmus gondolata védhető és
eleven maradjon. Elsősorban is a magánvaló dolog paradox fogalmát igyekezett kiiktatni a kritikai
örökségből. A neokantiánusok másik jelentős előfutára Friedrich Albert Lange (1828–1875) volt,
akinek A materializmus története (Geschichte des Materialismus, 1866) című műve a kor egyik
legkedveltebb filozófiai könyve lett. Lange úgy gondolta, hogy a metafizika mint tudomány
lehetetlen, mindazonáltal nem akarta teljesen felszámolni a metafizikai gondolkodást. A metafizikát
annyiban tartotta jogosultnak, amennyiben a költészettel rokon gondolkodási módként fogható fel.
Kant félreismerte a metafizikát, mivel nem látta, hogy az intelligíbilis világ a költészet világához
hasonlít, noha nem abban az értelemben, hogy a puszta fantázia játéktere lenne, hanem inkább
abban, hogy az emberi faj szellemi életének szükségszerű terméke.

     A neokantianizmus valódi születése és kibontakozása a század utolsó harmadára tehető. Két
nagy vonulata alakult ki, a marburgi neokantianizmus, amely elsősorban a tudományos
ismeretelmélet megteremtésének lehetőségét látta a kanti filozófia felélesztésében, illetve a badeni
vagy délnyugat-németországi iskola, amely inkább az általános értékelmélet és a kultúrafilozófia
megteremtésében támaszkodott Kantra.

8.4.1. A marburgi neokantianizmus
Az újkantiánus gondolkodás úgynevezett marburgi irányzatának képviselői – Hermann Cohen, Paul
Natorp, Ernst Cassirer – a filozófiai vizsgálódás középpontjába a logikát és az ismeretelméletet
állították. A tiszta ész kritikájában ennek megfelelően egy ismeretelmélet alapvetését látták, vagyis
annak lehetőségét, hogy a tárgyakra vonatkozó tapasztalatot fogalmilag megragadhassuk. A marburgi
neokantiánusok közös filozófiai törekvése a tiszta gondolkodás logikai szerkezetének feltárására
irányult, amely azután az összes tudomány módszertani alapjául szolgálhat. Itt semmiképpen sem
pszichológiai vagy fiziológiai magyarázatra kell gondolnunk, hanem elsősorban logikai elemzésre,
pontosabban transzcendentális logikai elemzésre, ahogy azt Kant a kategóriák dedukciójában és az
alaptételek analitikájában végrehajtotta. Közös jellemzője a marburgi gondolkodóknak, hogy a
tapasztalatot mindenekelőtt mint természettudományos tapasztalatot fogták fel. Ennek
következtében a mindennapi és a történeti tapasztalatot is a természettudományos tárgytapasztalat
alapján ragadták meg, ami némiképp egyoldalú gondolkodást eredményezett. A marburgi
neokantiánusok azonban nemcsak Kant rendszerére támaszkodó utódok, hanem önálló gondolkodók
is voltak. Ezenkívül feladatuknak tekintették Kant műveinek kritikai kiadását, valamint kiváló
filozófiatörténeti munkákat is írtak.

     Kétségtelenül a marburgi iskola alapítója, Hermann Cohen (1842–1918) az, aki szisztematikus
szempontból a legeredményesebben fejlesztette tovább a kanti rendszert. Fő műve, System der
Philosophie (A filozófia rendszere) három részből áll: I. Logik der reinen Erkenntnis, 1902; II. Ethik des
reinen Willens, 1904; III. Ästhetik des reinen Gefühls, 1912.

     Korai, programadó művében, a Kants Theorie der Erfahrung (Kant ismeretelmélete, 1871) című
könyvben már megfogalmazza azt a törekvését, hogy a kanti filozófiából minden metafizikai
mozzanatot ki kell iktatni, például a gondolkodástól függetlenül létező magánvaló feltevését, amely
Kantnál paradox módon valamiképpen az érzetek okozója. Rendszeresen kidolgozott
ismeretelméletében a tiszta megismerés ideálját akarta megvalósítani, ezért egy olyan idealizmus
irányába haladt, amely a kanti filozófia minden realista vonását tagadja, és szemben áll mind a
hétköznapi valóságfelfogással, mind a természettudomány beállítódásával. Ez a határozott idealizmus
erős ellenállást váltott ki a 20. század első harmadában fellépő gondolkodókból.

      Az ismeretelmélet új alapokra helyezése során Kanthoz hasonlóan a tudományos tapasztalat
lehetőségének feltételeit kutatta. Elutasította azonban azt a kanti filozófiában még latensen jelenlévő
tendenciát, hogy a tapasztalat lehetőségfeltételeit bizonyos pszichikai képességek működésére
vezesse vissza. Ebben ugyanis a pszichologizmus veszélyét látta, és inkább a kanti
elmélet logikai oldalát hangsúlyozta. Az ismeretelméletnek Cohen szerint nem az a feladata, hogy
felkutassa azokat a módokat, ahogy a szubjektum a pszichés megismerőképességeire támaszkodva
létrehozza a tapasztalati tárgyat, hanem az, hogy a tapasztalat elemzésével megállapítsa, mi az, amit
előfeltételezni kell ahhoz, hogy a tárgytapasztalat lehetővé váljon. Ezek nem a pszichikai képességek
funkciói, hanem a tárgyi megjelenés formai összetevői. A transzcendentális logikai elemzés tehát
elsősorban kategoriális elemzést jelent Cohennél. A tér, az idő és a kategóriák azok az ismeretformák,
amelyek nem a tudat működésére irányuló reflexióban tárulnak fel, hanem a tapasztalati megjelenés
feltételeiként ragadhatók meg a logikai elemzésben. Tárgytapasztalatról Cohen szerint csakis az
értelmi kategóriák összefüggésében beszélhetünk, ugyanis sohasem tapasztalunk elszigetelt szín-,
hang- és egyéb benyomásokat egymás mellett vagy egymás után, hanem mindig egy dolgot, ami
színes, hangos stb. A dolog egysége pedig – a kanti tézis szerint – az értelem szintetizáló
tevékenységének az eredménye.

      Cohen nemcsak a pszichikai képességek elméletét és a magánvaló dolog feltevését vetette el,
hanem azt a kanti elképzelést is, hogy a tapasztalat tartalmát olyan érzéki adottságok jelentik,
amelyek a magánvaló dolog által okozott érzéki ingeren alapulnak. Nem a magánvaló dolog énre
gyakorolt hatásáról kell beszélnünk, hanem az én azon – nem pszichikai jellegű – képességéről,
amelyet előfeltételeznünk kell, hogy a felfogás létrejöhessen. Vagyis Cohen szerint a metafizikai
feltevés kiiktatásával inkább a transzcendentális vizsgálódást kell elmélyíteni. Mindazonáltal nem
teljesen értelmetlen magánvaló dologról beszélni: jogosult a fogalom, amennyiben olyan gondolati
konstrukciót értünk rajta, amely túl van az ismeret határain, ám nem tárgy, hanem inkább a
megismerés erőfeszítéseinek célja. A magánvaló dolog feltevése hasonló ahhoz az illúzióhoz,
amelynek esetenként a gyermekek és bizonyos állatok esnek áldozatul, nevezetesen, hogy a tükröt
figyelve valamilyen valóságos dolgot sejtenek a tükör felszínén túl.
      Figyelemre méltó és nagy hatású gondolat Cohen azon elképzelése, hogy a „velünk született” és
az a priori megkülönböztetésének megfelelően világos és éles különbséget kell tennünk a genetikus
létrejövés és az eredet között. Ennek megfelelően a jelentésre és az értelemre vonatkozó reflexió
teljesen függetleníthető mindenfajta redukciós eljárástól, legyen az a redukció biológiai,
antropológiai, fiziológiai vagy éppen történeti. A gondolkodásnak nem önmagán kívül van az alapja és
eredete, hanem csakis önmagában. A tiszta gondolkodás kizárólag önmagából hozza létre a tiszta
ismeretet, állítja Cohen. A filozófiai eredetproblémát párhuzamba állítja az infinitezimális
számításban fellelhető eredetproblémával: ez utóbbiban valami olyasmivel végzünk műveleteket és
valami olyasmire irányul a gondolkodás, ami nem adott semmilyen módon, hanem magában a
gondolkodásban jön létre, ahogy azt ennek a filozófiai gondolkodás számára nagyon jelentős
tudománytörténeti kérdésnek szentelt művében (Das Prinzip der Infinitesimaltheorie und seine
Geschichte, 1883) megmutatja. A filozófia számára egyedül lényeges tiszta ismeret ugyanilyen
természetű: a gondolkodáshoz képest nem heterogén, hanem a gondolkodásból magából jön létre.

      Etikai és vallásfilozófiai nézetei világosan kapcsolódnak az ismeretelméletben tetten érhető erős
idealizmusához, amely szerint a szellem spontaneitását semmi sem korlátozza. Cohen szerint a
szellem alapjellegzetessége az, hogy szabad: szabad mindentől, ami idegen a számára. Az etikát
ugyanakkor nem gyakorlati tudományként, hanem elméletként határozza meg, és ebben eltér
majdnem minden kortárs etikai felfogástól. Az etika Cohennél az általános érvényű
kellés (Sollen) teoretikus tudománya, tehát nem a – kanti értelmben vett – cselekvés elmélete az
érzéki hatások feltételeire való tekintettel. Az etikának nemcsak a pszichológiához és az
antropológiához nincs semmi köze, de ugyanígy nem szabad összekeverni az emberi élet értelmére
vonatkozó gondolkodással sem. Ha az etika ilyen szigorú értelemben vett elméleti tudomány, akkor
kell valamilyen ténynek lennie, amelyet az etika segítségével ragadunk meg, hasonlóan ahhoz, ahogy
az ismeretelmélet tapasztalatfogalma a természettudomány faktumára vonatkozik. Az, amit az
etikának fogalmilag megragadhatóvá kell tennie, nem más, mint a jogtudomány. Ez az első pillantásra
meglepő megállapítás a teoretikus tudományok közötti párhuzammal magyarázható: ahogy a
természettudomány viszonyul a tiszta tapasztalat elméletéhez, úgy viszonyul a jogtudomány az
etikához. A jogtudomány szubjektuma nem az empirikus én, hanem a szubjektum mint az állami
közösség jogviszonyainak alanya, tárgya pedig nem valamiféle természeti dolog, hanem a jogi
aktusok által létrehozott objektum. Felfogása talán abban tér el leginkább Kant erkölcsfilozófiájától,
hogy Cohen szerint az etika tárgya nem a kötelesség, hanem a szabadság; a kötelességre ugyanis az
alkalmazott etika vonatkozik. A szabadság nem posztulátum Cohennél, hanem levezethető a
tapasztalat elemzéséből, mivel a tárgy értelmi meghatározásában mindig marad valami, ami a
kauzális viszonyokkal nem meghatározható. A szabadság valódi, etikai értelme azonban a
meghatározottságoktól való mentességen kívül azt a képességünket jelenti, hogy célokat, illetve egy
olyan végcélt tételezzünk, amely már nem eszköz más célok szolgálatában. Az etika tehát nem
pusztán formális, hanem tartalmilag meghatározott célra irányul, ami nem más, mint a szabad
morális lények etikai közösségének eszméje. Az etika mint tudomány célja tehát az individuum
meghaladása, illetve az ember átalakítása az emberiség eszméjének vezetése alatt.

      Az etikával szoros összefüggésben áll vallásfilozófiája. Cohen szerint ugyanis nem képzelhető el
önálló vallás az etikától függetlenül. Az etika nemcsak a vallás alapja, a függés még mélyrehatóbb:
vallási felfogások csak akkor tekinthetők igaznak, ha visszavezethetők etikai tételekre. Például Isten
eszméje nem más, mint a tökéletes moralitás eszméje, és más vallási eszmékhez hasonlóan
gyengeségünk és bűnösségünk tudatából ered. A vallás tulajdonképpen eszköz az etika hatókörének
kiteljesítésére.
      A marburgi iskola másik jelentős képviselője Paul Natorp (1854–1924) volt, aki filozófiai
munkásságának első időszakában Cohenhez hasonlóan az egzakt tudományosság Kantra támaszkodó
alapvetését igyekezett kidolgozni, életének utolsó évtizedeiben azonban távolodni kezdett a
kantiánus tanoktól. Filozófiatörténészként elsősorban a kanti filozófia előtörténetét kutatta,
habilitációs írásában, a Descartes’ Erkenntnistheorie (Descartes ismeretelmélete, 1882) című műben
a karteziánus filozófiában mutatta ki a transzcendentális filozófia csíráit. Fő műve, a Die logischen
Grundlagen der exakten Wissenschaften (Az egzakt tudományok logikai alapjai) 1910-ben jelent meg.

     A neokantianizmus más képviselőihez hasonlóan elutasította a magánvaló dolog mint
metafizikai létező fogalmát, ugyanakkor elfogadhatónak tartotta egy sajátos ismeretelméleti-logikai
fogalomként: eszerint a magánvaló dolog a fogalmak által teljes mértékben meghatározott tárgy. Az
ismeretek által teljesen meghatározott tárgy azonban csupán valami olyasmi, ami felé állandóan
közeledünk. A magánvaló dolog ebben az értelemben sohasem adott, hanem csak
feladott (aufgegebenes), egy feladatként értelmezhető ismeretcél.

      Cohennel együtt Natorp is azt gondolja, hogy nem beszélhetünk az értelemtől független
szemléletről: minden szemléletet az értelem vezet és határoz meg. E meggyőződés alapján
részesítették előnyben Kant transzcendentális analitikáját a transzcendentális esztétikával szemben.
A matematika alapját is a logika jelenti, ám nem a szimbólumokra és axiómákra épülő formális logikai
kalkulus a logicizmus értelmében, hanem a szabályokat alkotó és ítéleteket formáló „logosz”
transzcendentális tudományaként. A természettudomány kapcsán pedig úgy vélekedett, hogy Kant
felosztása az ítéletekkel kapcsolatban a mennyiség, minőség, viszony és modalitás aspektusai szerint
megállja a helyét, azzal a pontosítással, hogy a viszonyt mindig funkcióként kell felfogni. A funkciók az
értelem azon képességét fejezik ki, hogy törvényeket szabjon a természetnek. A funkciókban tehát a
tulajdonságok változása során változatlan összetevő fejeződik ki, más szóval az, ami a dolgok
megismerését lehetővé teszi.

      Natorp gondolkodása jelentős változásokon ment keresztül élete utolsó évtizedében. Az első
világháború után egy olyan filozófiát dolgoz ki, amely közel áll a Kant utáni spekulatív idealizmushoz,
de az újplatonizmushoz is. Ez a fordulat kezdeti kantiánus meggyőződéseinek válságát, de az egész
újkantiánus gondolkodás hanyatlását is mutatja. Teljes mértékben elhagyja az egyoldalú
ismeretelméleti megközelítést, és úgy véli, a filozófia feladata a szellem önmagára és eredetére
vonatkozó reflexiója. A tudománynak, a művészetnek és a vallásnak a teljes élet egységében kell
összeolvadnia. Az életfilozófiával megegyezően azt vallja, hogy a filozófiának el kell hagynia az
elmélet (különösen az ismeretelmélet) szűk határait, és az élet egésze felé kell tájékozódnia.

      A marburgi iskola második generációjának legismertebb tagja Ernst Cassirer (1874–
1945). Önálló gondolkodóként és filozófiatörténészként egyaránt jelentős életművet hagyott
hátra. Georg Simmel (1858–1918) hatására fordult Kant felé és ismerkedett meg Cohen Kant-
értelmezésével. 1933-ban előbb Angliába, majd Svédországba emigrált, 1941-től haláláig pedig az
Egyesült Államokban élt. Filozófiatörténeti kutatásai a Descartes-tól Kantig terjedő újkori filozófia
problémáira összpontosultak. Filozófiatörténeti monográfiái közül a legismertebbek: Leibniz’ System
in seinen wissenschaftlichen Grundlagen (Leibniz rendszere tudományos alapjaira vonatkoztatva,
1902), a háromkötetes Das Erkenntnisproblem in der Philosophie und Wissenschaft der neueren
Zeit (A megismerés problémája az újkori filozófiában és tudományban, 1906–1920), A felvilágosodás
filozófiája (1932), Kant élete és műve (1921).

     Önálló filozófiai műveiben Kant transzcendentálfilozófiai alapintuícióját terjesztette ki az
ismeretelméleten túl a kultúrfilozófia legkülönfélébb területeire. Az értelem formái, vagyis a
kategóriák mellett a nyelvi, mitikus, vallási és esztétikai valóságfelfogás formáit is bevonta a
transzcendentális filozófia vizsgálódási körébe, és az értelem mellett önálló státust biztosított nekik.
Háromkötetes fő műve, Philosophie der symbolischen Formen (A szimbolikus formák filozófiája,
1923–1929) azokat az értelmezési sémákat mutatja be, amelyek ugyan nem időtlenül állandó formái
a valóságfelfogásnak, mégis meghatározzák azt, hogy mi és milyen módon jelenik meg számunkra a
tapasztalatban. Cassirer ragaszkodott ahhoz a kanti eredetű gondolathoz, hogy a tapasztalatot
lehetővé tévő formák nélkül semmiféle tapasztalat nem lehetséges. Kanttól eltérően azonban úgy
vélte, hogy ezek a szimbolikus formák nem idő feletti és általános érvényű rendszerként irányítják a
tapasztalatot, hanem nagyon is függnek a történelmi és kulturális kontextustól.

      Cassirer úgy gondolta, hogy az újkori gondolkodást irányító alapkategóriák válságba kerültek: a
belső világ és a külső világ megkülönböztetése és az ezzel szorosan összefüggő leképezéselméletként
értett reprezentációfogalom tarthatatlan öröksége ennek a gondolkodásnak. A dualista szubjektum-
objektum feltevés helyett Cassirer szerint valami harmadikra van szükség, ami közvetít megismerés
és valóság között. Ennek a bizonyos harmadiknak a keresése az egész 20. századra jellemző
tendencia: az interpretáns, az elméleti keret, a megértés horizontja, a nyelvjáték, a fogalmi séma és a
20. századi filozófia egyéb központi fogalmai valójában ezt a harmadikat nevezik meg. Mindezek a
fogalmak arra utalnak, hogy nem úgy ismerjük meg a dolgokat, ahogy magukban vannak, hanem úgy,
ahogy egy meghatározott kontextus vagy fogalmi keret révén megjelennek. Cassirernél ez a bizonyos
harmadik a szimbolikus forma, és mint ilyen a kultúra egésze felől nyeri el értelmét.

      Egy másik fontos eltérés Kanthoz képest, hogy Cassirer a szubsztancia fogalma helyett
a funkció fogalmát állítja a középpontba. A kanti filozófiában a szubsztancia az a középponti fogalom,
amely a tárgytapasztalat és a természetleírás egészét irányítja. Fontossága összefügg a hagyományos
logika szubjektum-predikátum szerkezetével, amelynek következtében a viszonyfogalmak háttérbe
szorultak. Cassirer szerint tarthatatlan elképzelés, hogy az egyes dolog, a faj és a nem egymáshoz való
viszonya már a tapasztalat előtt előzetesen rögzítve van. Ha lemondunk a klasszikus, absztrakció
révén létrejövő fajfogalomról, akkor a szubsztancia fogalma is felcserélhető a – tulajdonképpen
matematikai eredetű – funkciófogalommal. A funkció a dolgok és tulajdonságok közötti olyan
előzetes viszony, amely lehetővé teszi összehasonlításukat: az absztrakció mindig előfeltételez egy
ilyen előzetes, fogalmi összefüggést, vagyis az általános fogalom mindig függ a viszonyfogalmak
sajátos szerkezetétől. Cassirer egész filozófiája arra a belátásra épül, hogy a tapasztalat minden
formája egy olyan előzetes értelmezési keretbe illeszkedik, amelyet viszonyfogalmak képeznek.
Cassirer tudományfilozófiai kutatási programja így általános kultúrfilozófiává tágul, amely az emberi
elme szimbolikus reprezentációs módjainak leírását adja.

     A szimbolikus formák filozófiája első lépésben a nyelv problémájára összpontosít. Cassirer
számára a husserli fenomenológia jelentésfelfogása, vagyis a jelentéskölcsönző aktusok tana
elfogadhatatlan, mert szubjektív és pszichologisztikus jellege van, noha a husserli felfogás kétségtelen
érdeme, hogy Kant filozófiájához hasonlóan elutasítja az empirizmust. Cassirernél jelentéssel csak egy
értelmezési kereten belül rendelkezhet valami, amelyet nemcsak általános fogalmak, hanem
szimbolikus formák is képeznek. Kantnál nem lehetséges tapasztalat fogalom nélkül, ezzel szemben
Cassirernél a fogalom csak a legutolsó fázisa a tapasztalatnak. Ezt már megelőzi például a nyelv
természetes mozgása is, ami a jelentéskonstitúció fontos eszköze: a név által az érzéki benyomások
sokfélesége egy relatíve állandó tárggyá sűrűsödik össze anélkül, hogy még bármiféle fogalomról
lenne szó. A név egysége tehát megelőzi, ám ugyanakkor meg is előlegezi a fogalom egységét.

     Második lépésben a mítosz szerepét vizsgálja a tapasztalat kialakulásában. A
természettudomány nem előzi meg a többi megismerési módot és nem alapvetőbb náluk, hanem
ugyanúgy egyike a szimbolikus formáknak, mint például a mítosz. A mítoszt ezért nem szabad olyan
lepelnek tekinteni, ami leemelhető az egyébként függetlenül létező valóságról, hogy a dolgokat
azután közvetlenül, a mítosz világától függetlenül tekinthessük. A mítosz ugyanis maga is valóságot
konstituál, teljes jogú, önálló valóságot, amely ugyanúgy koherens világképet és teljes
világmagyarázatot ad, mint a természettudományos világkép. A vallás és a művészet is önálló
szimbolikus formák, amelyek a tapasztalat előzetes értelmezési keretét nyújtják.

     Cassirer meggyőződése szerint a természettudomány megismerési formái nem a végső
valóságot mutatják meg, és a természettudomány nem az egyetlen és kizárólagosan helyes
leképezése a valóságnak. Azt kell felismernünk szerinte, hogy minden, ami „faktikus”, valójában már
„elméleti”, mivel nincsenek az értelmezéstől függetleníthető alapvető és egyszerű tények. A
természettudomány egy olyan sajátos szimbolikus rendszer, amely voltaképpen konstruálja a
természet objektív szféráját, ám mint ilyen csak egyike a szimbolikus formák sokaságának, mint
amilyen a nyelv, a mítosz, a művészet, a történelem, a vallás stb. Az emberi történelem
mindazonáltal nem más Cassirer szemében, mint a humanizálódás és a felvilágosodás felé való
haladás: a tudomány lassanként lerombolja a mítosz mindenhatóságát.

     A híres 1929-es, Davosban rendezett filozófustalálkozón heves vita alakult ki Cassirer és
Heidegger között Kant értelmezése kapcsán. Cassirer ebben a vitában a neokantianizmus álláspontját
képviselte, és egy racionális felvilágosodás képét vázolta fel. Heidegger ellenvetése az volt, hogy az
egész neokantiánus gondolkodás ismeretelméletté szűkíti le A tiszta ész kritikáját, holott az egy
nagyszabású ontológiai alapvetés, amelynek középpontjában a véges szemlélet és a véges emberi
létezés fogalma áll.

     Cassirer kései gondolkodásának talán legfontosabb hozadéka az An Essay on Man (1944) című
mű, amelyben korábbi vizsgálódásainak rendszeres, antropológiai alapot próbál teremteni és a
történetfilozófiának is nagy teret szentel.

8.4.2. A badeni neokantianizmus
A Kant-reneszánsz másik súlypontja Marburg mellett Délnyugat-Németország, elsősorban Baden,
Heidelberg, Freiburg és Strassburg volt. Ez az irányzat is úgy vélte, hogy a filozófia elsősorban a tudás
és a tapasztalat elmélete, ám a tapasztalatnak nem a természettudományos fogalmára, hanem
főként a történeti, kultúrtörténeti oldalára irányult a vizsgálódásuk.

      A badeni neokantianizmus talán legismertebb képviselője Wilhelm Windelband (1848–
1915) volt, aki híres és sok kiadást megélt filozófiatörténeti munkája mellett (Lehrbuch der
Geschichte der Philosophie, 1892), önálló elmélkedések sorozatával igyekezett a történeti
gondolkodás számára értékelméleti megalapozást nyújtani. A kanti filozófia Windelband szerint
egyoldalúan kötődött a természettudományos tapasztalat fogalmához. A transzcendentális filozófiát
ezért ki kell szabadítani ebből a kötöttségből, és ki kell terjeszteni a szellemtudományokra is. A kanti
kiindulópontok érvényességében nem kételkedett, viszont úgy gondolta, hogy időközben
bebizonyosodott: a transzcendentális megközelítést ki kell terjeszteni a történelmi tapasztalatra is. A
kanti filozófiát tehát történeti irányultságú kultúrfilozófiaként kell újradefiniálni. Ezt az új kritikai
filozófiát az értékek általánosan érvényes tudományaként kell meghatározni, mégpedig az elmélet, a
morál és az esztétika területén.

     A természet és a szellem tudományos megközelítésének különbsége, illetve e különbség
problémája uralkodó kérdés volt a 19. század végének német gondolkodásában. Windelband
a Történelem és természettudomány (Geschichte und Naturwissenschaft, 1894) című, a strassburgi
egyetem rektorátusi székfoglaló beszédében a következő megoldást javasolta a problémára. A
tudományokat         két     nagy   csoportra      oszthatjuk:    törvénytételező (nomothetikus) és
esetleíró (idiografikus) tudományokra. Az előbbiek a kanti-newtoni hagyomány értelmében a törvény
(elsősorban természettörvény) gondolatára épülnek. A második csoport cseppet sem kevésbé
tudományos, mint az első, noha a törvénynek nem a természettudományos fogalma áll a
középpontjában. Ez utóbbiak módszertanilag abban különböznek a tudományok első csoportjától,
hogy nem valami általánosra, illetve általánosan érvényes szabályra vagy törvényre vonatkoznak,
hanem a sajátos individualitásra. Windelband szerint a közkeletű felosztás természettudományok és
szellemtudományok között azért nem tartható, mert a „tárgyak” különbségéből indul ki. A
törvénytételező és esetleíró tudományok általa javasolt megkülönböztetése ezzel szemben
elsősorban két módszer, illetve két érdeklődési irány különbségéből adódik. A kétféle megközelítés
ugyanis adott esetben ugyanazokra a dolgokra irányul, és mégis teljesen más aspektust tesz
láthatóvá. Egy nagyszabású történelmi esemény értelmezhető bonyolult gazdasági és társadalmi
folyamatok eredményeként (a nomothetikus tudományok felől), és ezzel egyidejűleg a történelem
teljesen egyedi és megismételhetetlen eseményeként is (az idiografikus tudományok felől).
Windelband célja tehát a történeti szellemtudományok sajátos területének és módszerének
meghatározása.

      Hangsúlyozza ugyanakkor, hogy nem minden megtörtént esemény lesz a történeti érdeklődés
tárgya. A szellemtudományok ugyanis értékekre támaszkodnak: csak az lesz az idiografikus
tudományok tárgya, ami egy bizonyos érték alapján jelentőségre tesz szert. Ez azonban nem jelenti a
szellemtudományok szubjektivizálódását. A történeti tények közötti választás ugyanis objektív
érvényű értékek alapján történik. Windelband megfogalmazásában az objektív érvényű értékek
nélkül nem lehetséges történeti tapasztalat, vagyis ezek az értékek – a kanti kategóriákhoz hasonlóan
– a történeti tapasztalat lehetőségfeltételeit jelentik. Az értékek sajátos létezéssel bírnak, ami
azonban nem hasonlít a valóságos dolgok tárgyi létezésmódjához. Az értékeket nem fennállás
jellemzi, hanem érvényesülés (Gelten), ami szubjektum és individualitás feletti normát, vagyis sajátos
kellést jelent. Ez különbözteti meg felfogását a hermeneutikáétól, amelyet túlzottan szubjektivisztikus
megoldásnak tart. Az értéket ugyanakkor nagyon széles értelemben használja Windelband: a logika
eszerint az igazság értékére vonatkozó tan, az etika a jóság értékének tana, az esztétika pedig a
szépség értékének tanát dolgozza ki. Mivel a transzcendentális analízis feladata az értékek
felmutatása, ezért Windelband iskoláját a neokantianizmus értékelméleti irányzatának is szokták
nevezni.

     Az értékelméleti álláspontot mesterénél, Windelbandnál még erőteljesebben és
konzekvensebben képviselte Heinrich Rickert (1863–1936). Történeti megismerésre vonatkozó
elméletét Die Grenzen der naturwissenschaftlichen Begriffsbildung (A természettudományos
fogalomképzés határai, 1902) című művében fejtette ki. Értékelméletét egy nagyszabású rendszerben
akarta bemutatni, de a System der Philosophie-ból csupán az első rész jelent meg Allgemeine
Grundlegung (Általános alapvetés, 1921) címmel. Jó áttekintést ad gondolkodásáról és a
neokantiánus értékelméletről utolsó műve, A filozófia alapproblémái (Grundprobleme der
Philosophie, 1934).

     Rickert szerint minden filozófiai gondolkodás kiindulópontja az a belátás, hogy a valóságról csak
az ember vonatkozásában beszélhetünk. A korszakban uralkodó tudományelméleti kérdést, vagyis a
természettudományok és szellemtudományok elválasztását is ezen az alapon igyekezett megoldani. A
valóság ugyan nem oszlik két külön létszférára, az ember felől nézve azonban
egyfelől megismerhetőnek, másfelől megérthetőnek mutatkozik,        vagyis    egyfelől     a   tények
birodalmaként tárul fel, másfelől az értelemalakzatok szférájaként. Ez a megkülönböztetés azonban
nem a valóságnak magának a sajátja, hanem csak az ember valósághoz való viszonyáé: a valóság nem
e két létszféra összege, hanem ezek eredeti egysége. Az ember számára azonban a kettő világosan
elkülönül. Természettudományok és szellemtudományok között ezért nem a tárgyuk alapján lehet
különbséget tenni, hanem inkább módszertani irányultságuk szerint. A természettudományokat a
törvények ismeretére való törekvés jellemzi, a történeti tudományokat ezzel szemben egy egészen
más irányultság: az egyesre és az értékre, illetve az érték szempontjából tekintett egyesre való
irányulás. Személyek és individuális események a természettudomány eszközeivel
megragadhatatlanok: a konkrétumok világa mindig valamilyen módon az individualitáshoz
kapcsolódik, ezt azonban a törvényekre irányuló természettudományok nem képesek fogalmilag
megközelíteni. Rickert szerint az a világ, amelyben élünk, amelyből örömeink és fájdalmaink
származnak, láthatatlan a természettudományok számára. Ezért van szükség azokra a történeti
tudományokra, amelyek az érték fogalmán keresztül láthatóvá teszik az egyedit és az individuálisat.

      Rickert osztja Kant nézetét a gyakorlati szféra elsődlegességéről, ám míg Kant ezen egy etikai
észhitet értett, Rickert az értékekre vonatkozó felfogásról beszél: az értékek léte ugyanis az ítéletek
és általában minden ismeret lehetőségének az alapja. Az értékek ezen a megalapozó funkción kívül
ráadásul rendszeres egészet, az értékek strukturált összefüggését is alkotják. Rickert ezzel oly
mértékben kiterjeszti az értékelméletet, hogy már nemcsak a történeti, individuális megértés
feltételei lesznek az értékek, hanem általában a megismerésé is: a megismerő ítéletben ugyanis
egyfajta „igazságértékre” irányulunk.

8.5. Edmund Husserl (1859–1938)
A fenomenológia megalapítója és az ún. fenomenológiai mozgalom elindítója, Edmund Husserl
Lipcsében kezdte meg egyetemi tanulmányait, ahol elsősorban matematikát és fizikát, de némi
filozófiát is hallgatott. Itt ismerkedett meg és került baráti viszonyba Thomas Masarykkal,
Csehszlovákia későbbi első elnökével. 1878-tól a berlini egyetemen matematikát tanult Weierstrass
vezetésével, akinek később asszisztense lett. Feltehetően Masaryk hatására költözött Bécsbe, és itt
védte meg matematikából írott disszertációját. Ekkoriban kezdett elmélyülten foglalkozni a
filozófiával, a legnagyobb hatást Brentano előadásai gyakorolták rá. 1886-ban az ő tanácsára megy
Halléba, hogy Carl Stumpf irányítása alatt írja meg habilitációs tézisét. A következő évben védi meg
habilitációs írását a szám fogalmáról Über den Begriff der Zahl, ami apróbb javításokkal az 1891-ben
megjelent Philosophie der Arithmetik (Az aritmetika filozófiája) című művének első négy fejezetét
képezi. Ezt a művet egy második kötettel akarta kiegészíteni, de saját kutatásai, valamint a Fregével
folytatott levelezés eltéríti ettől a szándékától. Frege az egész megközelítést pszichologizmussal
vádolja, és ez a kritika megerősíti Husserlt abban a sejtésében, hogy rossz úton jár. A következő
években ezért mélyreható logikai és ismeretelméleti kutatásokba kezd. Tízévi munka eredményeként
jelenik meg 1900-ban a Logikai vizsgálódások első kötete, a Prolegomena a tiszta logikához, amelyet
1901-ben követnek a második rész kötetei, a hat voltaképpeni logikai vizsgálódás Fenomenológiai és
ismeretelméleti vizsgálódások címen. Husserlt először rendkívüli professzorrá, majd 1906-ban rendes
professzorrá nevezik ki Göttingenben.

      Husserl gondolkodói hatása egyre erőteljesebb, elsősorban azok körében, akik elégedetlenek a
pszichologizmussal és a neokantianizmussal. Tanítványok és követők gyűlnek köré Göttingenben
(Jean Hering, Alexandre Koyré, Roman Ingarden, Edith Stein) és Münchenben (Alexander Pfänder,
Moritz Geiger, Adolf Reinach és Max Scheler). A korábbi generáció filozófusai közül Wilhelm Dilthey
ismeri fel elsőként a Logikai vizsgálódásokkal született új filozófia jelentőségét, de a neokantiánusok
is felfigyelnek rá, Heinrich Rickert például felkéri Husserlt, hogy írjon cikket az általa
vezetett Logosz folyóirat számára: ez lesz az 1911-ben megjelent programadó tanulmány, A filozófia
mint szigorú tudomány. 1913-ban lát napvilágot a transzcendentális filozófia fő műve, az Eszmék egy
tiszta fenomenológiához és fenomenológiai filozófiához. 1916-ban kinevezik Freiburgba, ahol
nyugdíjazásáig, 1928-ig tanít. Az első világháború után Németország legismertebb filozófusai közé
tartozik, tanítványok sokasága látogatja az előadásait (a legismertebbek: Karl Löwith, Hans-Georg
Gadamer, Rudolf Carnap, Marvin Farber, Dorion Cairns, Herbert Spiegelberg). Közülük a legfontosabb
Martin Heidegger, aki 1919-től, egészen 1923-as marburgi kinevezéséig Husserl asszisztense. A
legszűkebb tanítványi és asszisztensi kör olyan később jelentőssé vált fenomenológusokból állt, mint
Edith Stein, Ludwig Landgrebe és Eugen Fink, akik részt vettek Husserl kéziratainak kiadásra való
előkészítésében. 1929-ben tartotta utolsó egyetemi előadásait, a hallgatóságban jelen van Herbert
Marcuse és Emmanuel Lévinas.

      Alkotói tevékenysége nem csökken, bár nagyon keveset publikál. Külföldön nagy elismeréssel és
érdeklődéssel fogadják gondolatait. 1929-es párizsi előadásai alapján írja meg Karteziánus
elmélkedések című művét – ami érdekes módon először franciául jelenik meg –, az 1935-ben Bécsben
tartott előadások anyaga alapján pedig megszületik időskori fő műve: Az európai tudományok
válsága és a transzcendentális fenomenológia. Husserl azonban külföldi sikerei ellenére hazájában, a
fasizálódó Németországban egyre jobban elszigetelődött, sőt 1933 után zsidó származása miatt már
nem is oktathatott. 1937-ben például nem kapott engedélyt arra, hogy elutazzon Párizsba, a
Nemzetközi Filozófiai Kongresszusra, és utolsó életében publikált nagy műve is külföldön, Belgrádban
jelent meg. Halála után néhány hónappal egy fiatal belga ferences, Van Breda kalandos körülmények
között csempészi ki Németországból Husserl kéziratos hagyatékát, kb. 45 000 oldalnyi gyorsírással
lejegyzett szöveget, és alapítja meg Leuvenben a Husserl Archívumot. 1950-ben kezdődik meg
Husserl összes műveinek kiadása és indul útjára a negyvenegynéhány kötetre tervezett Husserliana,
amely a publikált műveken kívül az előadások szövegeit és a kéziratos hagyatékot is feldolgozza.

      Husserl filozófiai munkássága közel fél évszázadra terjed ki, de műveinek csak a töredékét
jelentette meg. Ennek oka részben igényessége, részben pedig az a visszatérő sejtése, hogy még nem
találta meg a problémának megfelelő formát és kidolgozottságot. Érdekes megfigyelni, hogy a
neokantiánus       rendszertörekvésekkel    szemben       Husserl   –     talán    az    egy Logikai
vizsgálódások kivételével – részben befejezetlenül maradt, részben pedig bevezetésnek szánt
műveket publikált. Sohasem jutott el gondolkodásának végleges és kanonikus megformálásáig,
önmagát újra és újra „kezdő gondolkodóként” írta le, sőt a fenomenológia egészét a gondolkodás
állandó és szükséges újrakezdéseként határozta meg. Gondolati fejlődésében nagyjából három fázist
különíthetünk el. Az első a fenomenológia születésének időszaka, amely Az aritmetika filozófiájának
publikálásától a Logikai vizsgálódások megjelenéséig (1901) tart. A második korszak ennél hosszabb
időszakaszt fog át, és a redukció gondolatának nagyjából 1905-re datálható születésétől egészen
a Karteziánus elmélkedések 1929-es kidolgozásáig terjed. Ennek az időszaknak és a transzcendentális
fenomenológiának is meghatározó műve, az Eszmék egy tiszta fenomenológiához befejezetlenül
maradt: az első kötet 1913-ban látott napvilágot, a kidolgozott második és harmadik kötet közlésétől
azonban hosszú halogatás után végül elállt. Gondolkodói útjának harmadik szakasza a 30-as években
bontakozik ki, és a transzcendentális fenomenológiától való fokozatos eltávolodás jellemzi. E
periódus középponti témája a tudományok válsága és ezzel párhuzamosan egy, a filozófia által
elfeledett téma: az életvilág kérdése. Ezek az elmélkedések jelennek meg időskori fő művében, Az
európai tudományok válsága (1936) című műben.

8.5.1. A fenomenológia kialakulása
A filozófia olyan jelentős alakjaitól eltérően, mint Schelling, Hegel, Brentano vagy Heidegger, Husserl
nem a teológián, hanem a matematikán keresztül érkezik a filozófiához. Ez a tény leginkább
Leibnizcel és Bolzanóval rokonítja. Berlini professzora, Weierstrass ébresztette fel benne az
érdeklődést a matematika megalapozásának problémája iránt. A szám az elme produktuma, mégsem
tartozik az empirikus realitáshoz, az aritmetika filozófiájának feladata tehát a szám sajátos
idealitásának megragadása. Az 1891-es mű, Az aritmetika filozófiája alcíme világosan mutatja Husserl
filozófiájának akkori irányultságát: Pszichológiai és logikai vizsgálódások. Első írásában tehát a szám
fogalmának pszichológiai eredetét igyekszik feltárni, elsősorban a Brentano értelmében vett
deskriptív pszichológia módszerének segítségével. A könyv megjelenését követő években azonban
rohamosan távolodott saját eredeti, később pszichologistának tartott álláspontjától. Egyre
világosabbá vált számára, hogy a szám fogalmának idealitását fenyegeti egy olyan megközelítés,
amely ezt a fogalmat az emberi psziché sajátos működésére, az ún. „kolligáló”, vagyis egybegyűjtő
aktusokra vezeti vissza. Saját álláspontjától való önkritikus eltávolodását Frege 1894-ben publikált
megsemmisítő hangú kritikai recenziója is megerősítette. Husserltől egyébként sem állt távol az
önkritika: életművében több olyan jelentős gondolati fordulat található, amely egy-egy korábbi
elképzelésének nyílt kritikájaként fogalmazódik meg.

8.5.2. A pszichologizmus kritikája
A Logikai vizsgálódások első kötete, a Prolegomena egy tiszta logikához (1900) gondolatmenete a
pszichologizmus előfeltevéseinek cáfolására vállalkozik. A 19. század végén a pszichológia nem
csupán egy sikeres és ígéretes új tudomány volt, hanem a kor általános meggyőződésévé vált, hogy a
gondolkodással kapcsolatos minden kérdésre a pszichológia fogja megadni a végső választ. Mivel a
logika a gondolkodás szabályaival foglalkozik, ezért tulajdonképpen a gondolkodás, illetve a pszichés
működés egészével foglalkozó pszichológia részének kell tekinteni. Az, hogy milyennek kell lennie a
gondolkodásnak, csupán alesete annak, hogy milyen a gondolkodás ténylegesen: a pszichologizmus
alapfeltevése tehát az, hogy a logikát vissza kell vezetni a pszichológiára. Husserl nem egyszerűen
elutasítja, hanem részletekbe menően cáfolja a pszichologizmus nagyhatású érvelését. A logikával
mint a „gondolkodás technikájával” Husserl szembeállítja a logikát mint „tiszta teoretikus
tudományt”, és azt állítja, hogy csak az előbbinek van köze a pszichológiához, az utóbbinak semmi. A
logika mint tiszta, teoretikus tudomány ugyanis a priori és formális jellegű, vagyis független minden
faktikus, pszichés eseménytől. A pszichologizmusnak igaza van abban a tekintetben, hogy minden
gondolkodási lépés egy pszichikai esemény; ez azonban csak azt bizonyítja, hogy a pszichológia is
részt vesz a logika megalapozásában, nem pedig azt, hogy a pszichológia az egyedüli alapzat a logika
számára.

      Husserl abból indul ki, hogy minden normatív tudománynak van valamilyen teoretikus alapja. A
logika normatív használata jogos, a logika normáit azonban, miként minden más normát, nem maga a
normatív tudomány jelöli ki, hanem egy tőle független teoretikus tudomány szolgál alapjául. A kettőt
pedig élesen el kell választani egymástól. A kérdés tehát az, hogy a normatív logika lényegi teoretikus
alapját vajon a pszichológia szolgáltatja-e, vagyis hogy a logikai összefüggések levezethetők-e
pszichológiai aktusokból. A szám fogalma levezethető-e a számolás pszichikai aktusából, az ítélet
fogalma levezethető-e az ítélés pszichikai aktusából stb.? A logikában ideálisnak tekintett egységek és
összefüggések vajon levezethetők-e a konkrét téridőben zajló pszichofizikai történésekből?

      A pszichologisták érvelése azon alapul, hogy minden logikai összefüggés és ítélet feltételez egy
elmét, amelyik az adott összefüggést elgondolja, vagyis végrehajtja az ítélés pszichikai aktusát.
Husserl elismeri, hogy szoros összefüggés van a két szféra között, viszont azt állítja, hogy a faktikus,
reális történés nem alapozhatja meg az ideális összefüggéseket. A félreértések Husserl szerint abból
erednek, hogy a bírált gondolkodók nem vettek észre egy döntő fogalmi különbséget, s ezért
gondolatmeneteikben folyamatosan és jogosulatlanul átcsúsznak egyik területről a másikra. A
pszichologizmus hibája a logikai törvények és a pszichikai ítéletaktusok összetévesztése. A logikai
törvények idealitása olyan ideális létet jelent, amely független mindenféle tér-, idő- és
személyvonatkozástól, az ítéletaktusok viszont, amelyekben ezek a törvények megjelennek,
valóságos események, tényleges okokkal és következményekkel. Az ítélés aktusa valóban a
pszichológia tárgya, amennyiben a pszichológia az az empirikus ténytudomány, amely az elme
pszichofizikai törvényeit kutatja, az ítélet tartalma azonban független attól, aki elgondolja, és
semmilyen módon nem illeszkedik a téridőbeli kauzális összefüggések rendjébe. Élesen meg kell
tehát különböztetni az ítéletet és az ítélet tartalmát: az előbbi pszichikai, az utóbbi ideális. Az
előbbire egy empirikus ténytudomány irányul, az utóbbi viszont visszavezethetetlen bármiféle
tapasztalatból nyert általánosításra. Ez az alapvető megkülönböztetés már előrevetíti az
intencionalitás leírásában oly nagy szerepet játszó különbséget az intencionális aktus, az intencionális
tartalom és az intencionális tárgy között. Az intencionális aktus, csakúgy, mint az aktus tárgya, része a
kauzális valóságnak. Az intencionális tartalom azonban ideális tartalmat jelent.

      A pszichologizmus legnagyobb veszélye Husserl szerint abban áll, hogy szkeptikus
relativizmushoz vezet, hiszen a logika és a matematika törvényeit vissza akarja vezetni az ember
pszichofizikai létmódjának adottságaira, vagyis az ideális igazságok mögött valamilyen relatív és
esetleges hátteret feltételez. Ezt a szkeptikus relativizmust csak az ítélet és az ítélettartalom, a
pszichikai, esetleges aktus és az ideális fennállás megkülönböztetésével kerülhetjük el. Így vezet el a
husserli kritika a jelentés idealitásának állításához.

8.5.3. A tudat intencionalitása
A Prolegomena egy tiszta logikához nemcsak leszámol a pszichologizmussal, hanem az utolsó
fejezetben felvázol egy nagyszabású tervet is. „A tiszta logika eszméje” című fejezetben Husserl
bemutatja a tiszta logikának azt az előzetes elképzelését, amelyet a Logikai vizsgálódások további
köteteinek kellene részletesen kidolgozniuk. Ám az olvasó csak az első négy vizsgálódásban talál
előkészületeket a tiszta logika megalapozásához, az ötödik és a hatodik vizsgálódás – terjedelmileg a
legnagyobb része a műnek – az intencionális élmények és ismeretelméleti kérdések látszólag
pszichológiai elemzését adja. Husserl ezzel sokaknak csalódást okozott. A logikai idealisták az egyes
vizsgálódásokban ugyanis visszaesést láttak a pszichologizmusba, a megtámadott pszichologisták
pedig egy skolasztikus pszichológiát olvastak ki a mű második részéből, amelynek a psziché
empirikus, tudományos kutatásához semmi köze. Egyik oldal sem látta meg a „deskriptív
pszichológiában” egy új filozófia születését, amelyet Husserl a brentanói elnevezés félrevezető
allúziói helyett inkább „fenomenológiának” nevezett.

      A husserli felfogás szerint a fenomenológia mind a logika, mind a pszichológia számára
megalapozó tudomány lesz, a fenomenológia ugyanis a tudat élményeinek vizsgálata. A logika csak a
tudat működése során felmerülő ítéletek ideális tartalmát vizsgálja, a pszichológia ezzel szemben
csupán ezen ítéletaktusok pszichofizikai lezajlását. A husserli fenomenológia kiindulópontja az a
feltevés, hogy a tudat élményei vizsgálhatók-e mesterséges elválasztást megelőzően is, ennek az
alapvető fenomenológiai szintnek a kulcsa pedig az intencionalitás fogalma.

      Az újkori tudatfilozófiák reprezentációfogalma alapvetően a következő sémára épült: a tudat az
önmaga számára adott immanens és evidens bizonyosságok szférája, a tárgyak ehhez képest
transzcendens létezők, amelyek nem közvetlenül adódnak a tudat számára, hanem közvetve, az
ideán, illetve képzeten keresztül. A tudat belső szférájában található reprezentációk leképezik a
valóságos tárgyakat. Husserl nem egyszerűen javít ezen a sémán, hanem az egész elképzelést elveti,
és egy új sémát állít a helyébe: az intencionalitás közvetlen viszony tudat és tárgy között, a tudat
ugyanis mindig valaminek a tudata (Bewusstsein von…), vagyis a tudat soha sincs tárgy nélkül, ahogy
a tárgy sem értelmezhető a rá irányuló tudataktustól függetlenül. Az intencionális viszony ugyanakkor
nem leképezés, vagyis a külső tárgyról alkotott képpel való mentális műveletek végrehajtása a
belsőben, hanem közvetlen viszony. Ez a közvetlen, intencionális viszony nem a képre, hanem az
értelem fogalmára épül, nem leképezés, hanem értelemadás.

      A husserli fenomenológia radikalitását a „vissza a dolgokhoz!” felszólítás fejezi ki: így jutunk el a
fenomenológia által vizsgált „fenoménekhez”. A dolgokhoz, vagyis a konkrétumokhoz való
odafordulás nem a magánvaló dolgok szférájába vezet, Husserl ugyanis egyértelműen elutasítja a
jelenség és magánvaló kanti megkülönböztetését. Másrészt a fenomén nem azonos a hétköznapi
értelemben vett jelenség vagy látszat fogalmával sem. A fenomén maga a dolog, amelyre az
intencionális élmény irányul, vagyis a tárgy élménye. A deskriptív fenomenológia feladata a tárgy
ezen új fogalmának körülírása és rögzítése, illetve a végső és legkonkrétabb tárgyiság megragadása.
Ha egy poharat nézek, akkor a tudatom intencionálisan erre a pohárra irányul. A pohár nem „valami”
a megjelenő oldalain túl, és nem is puszta „látvány” vagy megjelenés, hanem maga a dolog, a végső
konkrétum, amin túl nincsen más. Ez a dolog azonban – az intencionalitás alaptézise szerint – nem
választható el a rá irányuló tudattól, hiszen egy intencionális élményben jelenik meg. A tudat nem
leképezi a tárgyat, hiszen például vannak olyan intencionális élmények, amelyekhez nem tartozik
valóságosan létező tárgy: ezek a fiktív tárgyak (például Jupiter isten vagy az egyszarvú) valójában nem
léteznek, ez azonban egyáltalán nem jelenti azt, hogy ne irányulhatna rájuk intencionális tudat. Az
intencionális aktus tehát független a tárgy létezésétől, viszont nem független attól az értelemtől, ami
az aktus tartalma. Az intencionális aktus értelemadás, illetve egy bizonyos értelemben való felfogás.

      Egy intencionális élmény három lényegi összetevőből áll: 1. az intencionális aktusból, amely a
tudat pszichológiai oldalához tartozó esemény; 2. az intencionális tartalomból, amit Husserl
felfogásértelemnek nevez; illetve 3. az intencionális tárgyból. Az aktus egy pszichofizikai eseményhez
köthető, egy pillanatnyi tudathoz, amelyben az egységes és ideális jelentés megjelenik. Számtalan
szubjektum és számtalan egymástól független tudataktus képes ugyanazt az ideális jelentésegységet
megragadni anélkül, hogy ez az ideális jelentésegység a legcsekélyebb módon is változna. A jelentés
ugyanakkor a tárgytól is különbözik: nagyon sokféle értelemben lehet ugyanazt a tárgyat
intencionálisan megcélozni. Ez utóbbi különbségtevés párhuzamos Frege elgondolásával az
értelem (Sinn) és jelentés (Bedeutung) különbségéről. Husserl kedvelt példája a „jénai győző” és a
„waterlooi vesztes”: mindkettő Napóleonra vonatkozik, de két teljesen különböző értelemben.

      Az intencionális aktusok két alaptípusra oszlanak: az egyik a szignitív aktus, amelyben
megcélzunk valamit intencionálisan anélkül, hogy a megcélzott szemléletileg adódnék. Ennek
rengeteg lehetséges típusa van, például a fiktív és imaginárius dolgokra vonatkozó tudatok, de
ugyanilyen eset az, amikor egy beszélgetés során olyasmire utalunk, ami nincs jelen. A másik alapeset
az intuitív aktusok osztálya, amely a szóban forgó tárgyiság valamilyen szemléleti adódásával jár
együtt. Ide tartozik a közvetlen, „hús-vér” adódás, az észlelés, de a közvetett adódás is, például a
képtudat, a fantázia vagy az emlékezés. A szignitív és intuitív aktusok azonban abban hasonlítanak
egymásra, hogy ugyanolyan az alapszerkezetük: a tudat egy felfogásértelmen keresztül megcéloz egy
tárgyiságot. Az evidencia élménye Husserl szerint az, amikor egy szignitív aktus teljes fedésbe kerül
egy intuitív, szemléletileg adó aktussal, vagyis amikor a szemlélet betölti a jelentést.

8.5.4. A transzcendentális fenomenológia
A transzcendentális fenomenológia bemutatása három alapfogalom, az időtudat, a redukció és
a konstitúció fogalma köré építhető. A Logikai vizsgálódások középponti kérdése az ideális tárgyak
megragadására irányult, a következő korszakban Husserl más típusú tárgyiságok tudatát is
elemzésnek veti alá. A tudatélet olyan mélyebb működése felé fordul érdeklődése, amelyre a
matematikai és logikai ideális tárgyak sajátos, magasabb szintű intencionalitása épül rá. Elsősorban az
észlelés, ezen túl pedig a tudat folytonossága, vagyis az időtudat érdekli.
8.5.5. Időtudat
Husserl érett gondolkodásának talán legalapvetőbb belátásai az időtudat elemzéséhez kapcsolódnak.
Az időtudat működése ugyanis minden egyéb tudati működés alapzatának és lehetőségfeltételének
bizonyul. Az 1905-ös előadások az időről (amelyeket Heidegger szerkesztett egybe későbbi
szövegekkel, és adott ki 1928-ban A belső időtudat fenomenológiája címmel) jelentős belátásokkal
gazdagítják az intencionalitás addigi elméletét. Az időtudatra vonatkozó vizsgálódások abból a
meggyőződésből indulnak ki, hogy a tudat pillanatnyiságának dogmája tarthatatlan, és félrevezető
képet ad. Ha a vizsgálódásban nem kapcsoljuk ki az objektív, vagyis tárgyi idő fogalmát, akkor
könnyen beleragadhatunk abba a hibás értelmezésbe, amely szerint a tudat egy atomi pillanatban
ragadja meg tárgyát az észlelésben. Ha azonban Husserlt követve a tudat immanens idejére irányítjuk
figyelmünket, akkor az észlelést már nem a végeredménye, az előttünk álló tárgy felől tekintjük,
hanem kialakulásában és időbeli lefolyásában. A legjobb példát nem a térbeli tárgyak észlelése adja,
hanem az ún. specifikus „időtárgyak”, amelyek csak az időben léteznek: ilyen például egy dallam. A
dallam mint időtárgy azonossága ugyanis nem eleve adott, hanem az időben jön létre, az egymáshoz
kapcsolódó hangok sokaságán keresztül. Félreértés lenne azt gondolni, hogy a dallam az emlékezeten
keresztül válik lehetségessé, mintha a dallam észlelése az éppen adott hang jelenére szűkülne le, és a
többi hangot úgyszólván kívülről adnánk hozzá ehhez az éppen aktuális hanghoz az emlékezet vagy a
fantázia segítségével. A dallam ekkor különálló hangokra esne szét. Az sem tartható elképzelés, hogy
valamiként az összes hang egyszerre van jelen a tudatunkban, hiszen ez esetben nem dallamot,
hanem egy sok hangból álló akkordot hallanánk. Husserl fenomenológiai belátása az, hogy az
intencionális tudat nem szűkíthető le az éppen adott pontszerű jelenre. Az intencionális tudat ezek
szerint nem csupán „impresszionális”, vagyis az éppen adott benyomás által meghatározott,
hanem retencionális és protencionális is, abban az értelemben, hogy az érzéki benyomások fázisai
nem egymásra rakódnak „kívülről”, hanem immanens módon kapcsolódnak egymáshoz, a folyamatos
módosulás révén. Husserl az elsődleges emlékezetet nevezi retenciónak, amit megkülönböztet a
másodlagos vagy felidéző emlékezettől. A retenció tulajdonképpen nem a múlt, hanem a jelen
fázisához tartozik, hiszen retencionális módosulás nélkül egy tárgy egymást követő pillanatokban
látott különböző megjelenéseit nem is láthatnánk egy tárgynak. A jelen-fázis ennek következtében
nem egy atomi most, hanem a most „felfakadási pontjához” tartozó retenciók sorozata. A
mindenkori jelenhez ugyanígy hozzátartozik a protenció is, vagyis egyfajta elvárás a következő
észlelési fázisra vonatkozóan. A mindenkori benyomás – husserli kifejezéssel: ősbenyomás – mostját
tehát a retenciók és protenciók holdudvara veszi körül, és ez az egész folyamatosan módosuló
szerkezet alkotja a jelent. A kitágított jelennek ez a fogalma áll szemben az elmúlt eseményre való
visszaemlékezéssel.

     Az időtudat elemzése láthatóvá teszi az intencionalitás egy mélyebb szintjét, s ennek kapcsán
Husserl egyenesen kettős intencionalitásról beszél: 1. a „keresztintencionalitás” a tudat mindenkori
tárgyra irányulása, vagyis egy külső tárgyra való irányulás, ami úgyszólván merőleges a
tudatfolyamra; 2. a „hosszintencionalitás” pedig a tudatnak azon rejtélyes képessége, hogy az egyik
aktuális tudat folyamatos módosulásokon keresztül, vagyis törés nélkül átmegy egy másik aktuális
tudatba. Ez utóbbi tehát nem egy transzcendens tárgyra irányul, hanem a tudat önmagára
irányulását jelenti, vagyis a tudat a hosszintencionalitás révén hozza létre saját egységét a protenciók
és retenciók sorozata révén. Ez az elképzelés szakítást jelent Husserl azon korai meggyőződésével,
amely szerint az intencionalitás alapszerkezetét legjobban a felfogásforma és felfogástartalom
kettőssége jellemzi. Az időelemzésekben világossá válik, hogy a „hosszintencionalitásban” nem
különül el a forma és az a tartalom, amelyet a forma megformál. Az időtudat rejtélyes önkonstitúciója
kettős paradoxonként jeleníthető meg: 1. az időtudat önmaga formája és egyben anyaga is; 2. az
időtudat úgy van benne az időben, hogy egyszersmind ennek az időnek az eredete is. Husserl a
tudatfolyam alapját képező önkonstituáló időtudatot „abszolút tudatnak” is nevezi, és ezzel
kapcsolatban megjegyzi: „Ennek az egésznek a leírására azonban nem rendelkezünk nevekkel”
(Husserl 1905/2001: 91).

8.5.6. Redukció
A zárójelbe tétel kifejezést Husserl már az időelőadásokban is alkalmazza, amikor arról beszél, hogy
az objektív időről szóló meggyőződéseinket ki kell iktatni a vizsgálódásból. A fenomenológiai redukció
fogalma azonban csak két évvel később, 1907-ben bukkan fel először A fenomenológia ideája című
előadássorozatban. Husserl ekkor már nemcsak a dolgokhoz való közvetlen visszatérést követeli,
hanem konkrét módszertani lépéseket is ajánl. A fenomenológiai redukció módszere hivatott arra,
hogy a gondolkodást kivezesse a találomra kidolgozott fogalmak és összefüggések véletlenszerű
belátásaiból, és a filozófiát valóban szigorú tudománnyá tegye. Husserl talán legalapvetőbb
meggyőződése az, hogy a fenomenológia nemcsak megalapozást szolgáltat más tudományok
számára, hanem önmagában is szigorúan tudományos, hiszen csak így menthető meg a historizmus
és a pszichologizmus kilátástalan szkepticizmusától. Ezt fogalmazza meg 1911-es híres programadó
tanulmánya: A filozófia mint szigorú tudomány. A fenomenológia és rajta keresztül a filozófia szigorú
tudományosságának kulcsa pedig a módszer tisztázása. A fenomenológiai módszer a redukció
fogalmára épül, amelynek több lehetséges, noha egymástól szigorúan el nem választható értelme
van.

      Első értelme nagyon hasonló a descartes-i módszeres kételyhez, ahhoz a tulajdonképpen első
igazi filozófiai eljáráshoz, amelyhez Husserl a módszer kidolgozásában a legtovább ragaszkodott.
Eszerint a redukció a bizonyos adottságokhoz, vagyis a valóban közvetlenül adott fenoménekhez, a
tudati fenoménekhez való visszatérés.

     A redukció második értelme az, hogy az adottságként felbukkanó fenoméneket redukáljuk,
vagyis visszavezetjük a „konstitúciójukat” lehetővé tévő alapra, a transzcendentális tudatra (Husserl
első korszakában a tudatot csupán az intencionális élmények nyalábjának tartotta, a
transzcendentális fenomenológia kidolgozása során azonban rájött, hogy a konstitúció végső
forrásaként fel kell tételezni egy transzcendentális egót). A redukció tehát ebben az értelemben
annak a transzcendentális tevékenységnek a feltárása, amelynek eredményeképp a fenomén elébünk
kerülhetett.

      A redukció harmadik és legalapvetőbb értelme az antik szkeptikusoktól átvett kifejezéssel
az epokhé, vagyis az ítélet felfüggesztése. A megjelenő fenoménnel kapcsolatban semmilyen
meggyőződést nem engedünk érvényesülni: nemhogy a hétköznapi meggyőződéseinket vagy a
tudományos tudásunkat nem engedjük szóhoz jutni, de még azzal kapcsolatban sem foglalunk állást,
hogy a dolog létezik-e. Mármost a létre vonatkozó ítélet felfüggesztése rendkívül jelentős az egész
fenomenológiai módszer szempontjából. Nem szkeptikus kételyről van szó, Husserl számára ugyanis
nem a dolog léte vagy nemléte a fontos, hanem az, hogy a dolog létére vonatkozó meggyőződés
felfüggesztésével a dolog maga válik láthatóvá és hozzáférhetővé. Hiszen ameddig a dolgot létezőnek
tekintem, a fenomén még nem közvetlenül és tisztán mutatkozik meg, mert valamilyen érdek még
hozzákapcsolódik a részemről. A dolog létezésével óhatatlanul együtt jár a rá vonatkozó akarás,
birtoklás, tetszés, elutasítás, megismerés stb. motivációja, ami a dolgot egy sajátos színben, sajátos
aspektusból tünteti fel. Úgy kell a dologra tekintenem, hogy nem érdekes, létezik-e vagy sem. Ha
ugyanis létezését zárójelezni tudom, akkor a létezéséhez tapadó egyéb, rárakódott értelmezési
rétegektől is képes leszek megszabadítani.
      A létítélet felfüggesztése nem reflexív megragadást jelent, hanem „neutralizálást”,
semlegesítést. Semlegesítem a létre vonatkozó meggyőződéseimet, mert csakis így szabadítható meg
a fenomén a rárakódott hétköznapi, tudományos, kulturális stb. előítéletek rétegeitől. E módszer
problémája Husserl számára középponti jelentőségű, újra és újra megpróbálta kidolgozni és
pontosítani a módszertani lépéseket. A fenomenológiai redukció különböző útjainak kidolgozásában
közös     motívuma      a természetes     beállítódás éles  megkülönböztetése    a fenomenológiai
beállítódástól. A természetes beállítódás talaján nem kérdőjelezzük meg a megismerésre és létezésre
vonatkozó meggyőződéseinket, a fenomenológiai beállítódás azonban ezeket mind felfüggeszti.

      Husserl alkalmazza az eidetikus redukció módszerét is. Míg a fenomenológiai redukció
alapvetően ismeretkritikai módszert ad, az eidetikus redukció a korai fenomenológia tudatot elemző
módszerének pontosítása. A tudat mint „hérakleitoszi folyam” puszta tapasztalata ugyanis még nem
szolgál tudományos belátásokkal. Husserl célja, hogy ebben a szakadatlan változásban is felmutasson
invariáns, lényegi összefüggéseket. Az általános szerkezet feltárására az imaginatív variáció és
az ideatív szemlélet módszerét alkalmazza: az imaginatív variáció a képzelet segítségével elkülöníti
egymástól az intencionális élmény különböző mozzanatait (az bizonyul elkülöníthető elemnek, ami a
többi változtatásával azonos marad), az ideatív szemlélet pedig az ideális értelemegységek (eidoszok)
megragadását és leírását teszi lehetővé. A matematikához, logikához stb. hasonlóan a
transzcendentális fenomenológia is lényegtudomány, ám a matematikai tudományoktól eltérően
nem fogalmi konstrukcióval és deduktív levezetéssel dolgozik, hanem az eidetikus redukció
módszerével.

8.5.7. Konstitúció
Ebben az időszakban alakul át a deskriptív pszichológia értelmében vett fenomenológia
transzcendentális tudománnyá. Egyenesen „transzcendentális fordulatról” beszélhetünk Husserl
gondolkodásán belül. A Logikai vizsgálódások időszakában a fenomenológia alapvetően az
intencionális aktusokra irányult. A fenomenológiai redukció módszerének megjelenésével
megváltozik annak a státusa, ami „intencionálisnak” nevezhető: a fenomenológiai mező már nem
csupán az aktusra, a cogitatióra, hanem az aktusok korrelátumára, a cogitatumra, vagyis a tárgyiságra
is kiterjed. Így válik teljessé az intencionális vizsgálódás, amely immár az „ego–cogito–
cogitatum” hármas szerkezetében mozog. Husserl az intencionális elemzés tárgyi oldalra való
kiterjesztését egy új műszóval jelzi: a fenomenológiai vizsgálódás számára közvetlenül hozzáférhető
tárgyiság megnevezésére a noéma fogalmát vezeti be. A fenomenológia tehát nemcsak az
intencionális aktusokra, a noézisekre terjed ki, hanem az intencionális tárgyakra, vagyis a noémákra
is. A transzcendentális fenomenológia feladata az intencionalitás vizsgálata a noézis és a noéma
szigorú korrelációján keresztül. A noéma mint tárgyi értelem ugyanolyan joggal vizsgálható, mint a
noézis, noha az előbbi látszólag csak közvetve férhető hozzá. A fenomenológiai redukció azonban azt
teszi beláthatóvá Husserl szerint, hogy a fenomenológiai vizsgálódás nemcsak a „konstituáló”, vagyis
értelemadó oldalhoz fér hozzá, hanem a „konstituált” intencionális tárgyiság is a közvetlen evidencia
módján adódik, vagyis immanens. A transzcendentális fenomenológia központi fogalma
a konstitúció: a fenomenológiai redukció valójában azt teszi láthatóvá, hogy a transzcendentális én
miként konstituálja (alakítja, hozza létre, látja el értelemmel) a fenoméneket. A konstitúció fogalma
az, ami az ismeretkritika egészét hordozza: a transzcendentális ego konstitutív teljesítményeinek és a
különböző konstitúciós rétegek egymásra épülésének megértése teszi lehetővé, hogy az egész újkori
gondolkodást irányító transzcendenciaproblémára (Hogyan képes a szubjektum igaz módon eltalálni
a hozzá képest transzcendens objektumot?) választ találjunk. Az intencionalitás és a konstitúció
fogalmával Husserl túllép a szubjektum-objektum, illetve az immanencia-transzcendencia
megkülönböztetésen, illetve egy olyan szintre vezet el, amely megelőzi ezeket a metafizikai
megkülönböztetéseket. Tudat és tárgy szigorú korrelációja ugyanis azt jelenti, hogy a tárgy
szubjektummal szembeni léte nem transzcendens lét, adódása pedig nem közvetett reprezentáció,
hanem közvetlen evidencia.

     A konstitúció fogalma számára lényeges, hogy a tudat nem a tárgy létét konstituálja, hanem
csupán a tárgy értelmét. A tárgyi értelem összetevők bonyolult szövedéke, amelyet csak a
természetes beállítódást elhagyó, vagyis redukciót végző szemlélő fejthet fel. A tárgyi, vagy
noématikus értelemhez nem csupán egy jelentés tartozik, hanem az adódások lehetséges
sokfélesége közül egy meghatározott adódás, valamint a léttételezések lehetséges sokfélesége közül
egy meghatározott. A redukcióban feltáruló tárgyi értelem azonban sohasem elszigetelt: a tárgyak
különálló létezése a természetes, naiv beállítódás illúziója. A fenomenológiában a tárgyiság ugyanúgy
nem képzelhető el egy sajátos horizont nélkül, ahogy a rá irányuló tudat nélkül sem.

      A horizont fogalma, Husserl konstitutív elemzéseinek talán legfontosabb hozadéka, több
jelentésaspektussal rendelkezik. 1. Elsősorban horizontnak nevezzük egy térbeli tárgy nem látott
vetületeinek összességét, vagyis azt a térszerű egészet, amelybe a tárgy illeszkedik. 2. Horizontnak
nevezzük továbbá azt a meghatározott értelem-összefüggést vagy kontextust is, amelybe a tárgyi
értelem mint olyan illeszkedik, vagyis amire a tapasztalati felismerés mozgása támaszkodik. 3. Az
összes lehetséges horizontok pedig egy végső horizontot alkotnak; a horizontoknak ez a horizontja
Husserl szerint nem más, mint a világ. A világ mint végső horizont nem a létező dolgok tartálya és
nem ezek összessége: ugyanúgy túl van a „világi” dolgokon, mint ahogy a tudat sem egy „világi”
dolog, hanem minden létezés és értelem feltétele. A konstitutív elemzés számára a világ
fenomenológiai elemzése ugyanolyan fontos, mint a tudat működésének helyes értelmezése.

      A fenomenológiai redukció módszerének megszületése és a konstitúciós elemzés kiterjesztése a
noémákra a fenomenológiában rejlő idealista tendenciákat erősítette fel. A redukció eredménye az a
belátás, hogy a tudat nem része a világnak, hanem fordítva: a világ relatív az értelemadó tudat
tevékenységére vonatkozóan. Ez a felfogás Kant filozófiájához hasonlóan transzcendentális
idealizmusnak tekinthető, vagyis olyan idealizmusnak, amely a valóság értelmét visszavezeti a tudatra
(jóllehet tényleges létét nem). A husserli transzcendentális filozófia arkhimédészi pontja az az állítás,
hogy a transzcendentális tudat, a konstitúciós aktivitás pólusa, nem része a világnak oly módon,
ahogyan a többi dolog. Karteziánus elmélkedések című művében Husserl azt veti Descartes szemére,
hogy a tökéletesen helyes módszertani kezdet után az önmagát felfedező egót egy sajátos
szubsztanciává, vagyis világi dologgá változtatta. Husserl szerint azonban a tudat nem a világ egy
darabkája, hanem a konstituáló aktivitásnak az a pólusa, ahonnét feltárul a világ mint olyan.

8.5.8. A kései fenomenológia
Husserl utolsó korszakának meghatározó kérdései némi súlyponteltolódást mutatnak a
fenomenológián belül. Az interszubjektivitás, a genetikus fenomenológia, a történetiség és az
életvilág  fogalmai    olyan      témákat     jelölnek,   amelyek    az Eszmék     a    tiszta
fenomenológiához gondolatvilágától idegenek.

      A husserli fenomenológia transzcendentális elmélyítése lehetővé tette ugyan az ismeretkritika
radikalizálását, más szempontból azonban súlyos nehézséggel kellett szembenéznie. Ha a
fenomenológiai elemzés végeredménye a tapasztalati értelem és létezés visszavezetése a
transzcendentális ego konstitutív tevékenységeire, vagyis ha a fenomenológia tulajdonképpen a
transzcendentális ego „kifejtése”, azaz egológia, akkor elkerülhetetlennek látszik a szolipszizmus
veszélye. Mit mondhatunk a transzcendentális fenomenológia alapján a többi énről, a többi tudatról,
akik nem pusztán az én által konstituált tárgyiságok, hanem maguk is ének, vagyis világot konstituáló
szubjektumok? Ez az interszubjektivitás problémája, amellyel Husserl a Karteziánus elmélkedésekben
néz szembe. Ebben a szövegben Descartes-ot követve az „én vagyok” apodiktikus, vagyis kényszerítő
erejű evidenciájából indul ki, és minden értelmet ennek konstituáló teljesítményére vezet vissza:
Husserl számára az elmélkedő ego egyedül hordozza a világ konstitúciójának felelősségét. Az V.
elmélkedés azonban e metafizikai látszatmagány megszüntetésére vállalkozik. Az erős Descartes-
kritika ellenére felfedezhető egy rejtett analógia a két gondolatmenetben: ahogy Descartes Isten
révén haladja meg a cogito körét, és Isten lesz igazságszeretetével az objektív ismeret garanciája, úgy
Husserl az alter ego révén haladja meg az ego látszólagos szolipszizmusát, és az interszubjektivitás
bizonyul az objektivitás végső garanciájának.

      Az interszubjektivitás konstitúciójának bemutatásához Husserl a redukció egy sajátos változatát
ajánlja: tekintsünk el mindazoktól az ismereteinktől és tapasztalatainktól, amelyek bármilyen módon
egy másik ember létére utalnak. Ha ezen a módon a primordiális szférára korlátozott tapasztalati
állapotból indulunk ki, akkor jobban meg fogjuk érteni, hogyan is történik a másik én, vagyis az alter
ego tapasztalata. Ekkor ugyanis belátjuk, hogy az én nem egy zárt és önmagának elégséges szféra,
hanem már eleve nyitott más ének léte felé. Az egológia és az interszubjektivitás azonban túlságosan
is különbözőek ahhoz, hogy közvetlenül átfordíthatók legyenek egymásba. Egy sajátos közvetítőre
van szükség, amely Husserl szerint nem lehet más, mint a test. A Másik tapasztalata egy olyan
közvetett intencionalitás, amelyben a Másik mint alter ego mássága ugyan a közvetlen tapasztalat
tárgya, hiszen soha sem keverhetem össze egy én nélküli világi létezővel, ám mégsem közvetlenül
férek hozzá, hiszen akkor a Másik élményeit összekeverhetném a saját élményeimmel. Husserl ezt a
sajátos intencionalitást apprezentációnak hívja, ami azt jelenti, hogy a nem észlelt mozzanatok is a
megjelenő tárgy összetevőiként a tapasztalat részeivé válnak. A tárgytapasztalatban is van
apprezentáció, amikor a nem látott oldalt a dolog részeként tapasztalom. A tárgytapasztalatban az
apprezentáció mindig átfordítható prezentációba, vagyis a nem látottat láthatóvá tehetem,
körbejárhatom a tárgyat, megfordíthatom stb. Az interszubjektív tapasztalat során azonban olyan
apprezentációról van szó, amelynek esetén a láthatatlan mozzanatot elvileg sem tehetem láthatóvá,
mégis része a tapasztalatnak. A Másiknak csupán a testét tapasztalhatom és e test közvetlen
tapasztalata alapján apprezentálom a tudatát, amelyhez csak ő férhet hozzá közvetlenül. Ebben az
összefüggésben nyeri el a test sajátosan kettős értelmét: Husserl megkülönbözteti a fizikai
testet (Körper) az eleven, organikus testtől (Leib). A Másik testét közvetlenül az enyémhez hasonló,
eleven testként tapasztalom, és e közvetlenül megélt hasonlóságra épül rá az ún. analogikus
apprezentáció, amelynek alapján a másik testben is egy egót észlelek.

     A fenomenológia egész vállalkozása számára rendkívüli jelentősége van az interszubjektivitás
problémájának. 1. Az interszubjektív konstitúció kidolgozása biztosítja, hogy a fenomenológia
megszabaduljon a szolipszizmus fenyegető látszatától. Husserl valójában mindig is meg volt arról
győződve, hogy a transzcendentális szubjektivitás tulajdonképpen interszubjektivitás, ám a redukció
ún. „karteziánus útja” – amelyben Descartes-ot követve úgyszólván „egyetlen ugrással” jut el az
énhez – a szolipszizmus látszatát kelti. 2. Az interszubjektivitás nem csupán azért fontos, hogy
igazoljuk a fenomenológiát művelő énen kívül más tudatok létezését is, hanem azért is, mert a
fenomenológiában az objektivitásnak nincs más kritériuma, mint az, hogy egymástól független
tudatok ugyanúgy tapasztalják a szóban forgó dolgot. Végső soron tehát az interszubjektivitás
alapozza meg az objektivitást. 3. A Másik ember létezésének és tapasztalhatóságának problémája
mint probléma a fenomenológiában született meg, és ez a sajátos kérdés rendkívül termékenynek
bizonyult a 20. századi gondolkodás számára.

    Husserl kései filozófiájának fő műve Az európai tudományok válsága és a transzcendentális
fenomenológia (1936). Korábbi terveit feladva egy egészen új gondolat kidolgozásának szentelte
utolsó éveit, ami mind a módszer, mind a tárgyterület változását eredményezte. Husserl nem csupán
a redukció karteziánus útjáról mond le, hanem ezzel együtt arról a meggyőződésről is, ami a
filozofálást egy abszolút kezdethez köti. Az univerzális tudományt megalapozó abszolút kezdet
karteziánus eszménye ugyanis már feltételez valamit, amit nem maga alapozott meg, nevezetesen
magának a tudományosságnak az eszményét. Husserl arra döbben rá, hogy a fenomenológiának
olyan kezdetet kell kikutatnia, amely még a karteziánus abszolút kezdetet is megelőzi bizonyos
értelemben: ez pedig nem más, mint a tudomány eszméjének születése a természetes
beállítódásban. A tudományosságról alkotott elképzelésünk nem valami végső adottság és magától
értetődő evidencia, hanem egy történelmi fejlődés eredménye. Az utolsó mű témája tehát kettős: a
természetes élet tudomány előtti alapzatának feltárása az életvilág fogalma mentén, illetve a
tudományosság történetének feltárása.

      Az életvilág fogalma Husserlnek abból a felfedezéséből ered, hogy a tudományosság nem a
végső, és épp ezért nem is az egyetlen lehetséges hozzáférésünk a valósághoz. A teoretikus
beállítódás valójában csupán másodlagos egy eredetibb és alapvetőbb viszonyhoz képest. Ez az új
felfedezés egy általános érvényű kultúrkritikai gondolatmenetbe illeszkedik, amely szerint a jelenkor,
vagyis a 20. század első harmadának kulturális válsága annak köszönhető, hogy a tudomány az
egyoldalú teoretikus beállítódás miatt elveszítette jelentőségét a valóságos életproblémák számára.
Éppen ezért rá kell kérdezni a tudomány objektív világának és az életvilágnak a viszonyára: a
tudomány csak saját végső alapjával és talajával való megismerkedés és szembenézés révén
szabadulhat meg naivitásától és egyoldalúságától. Husserl kései fenomenológiája ezért az életvilág
fenomenológiája kíván lenni: az életvilág életünknek az a természetes horizontja és talaja, amelyhez
elsősorban testi és érzéki módon viszonyulunk (nagyon fontosak a kinesztézisekre, vagyis a testés
mozgásérzékelésre mint az észlelés alapjaira vonatkozó elemzések), másrészt az a kulturális,
interszubjektív közeg, amelyből minden ismeretünket merítjük. Az életvilág ilyen értelemben
megelőzi a praktikus és teoretikus viszonyulás elkülönülését. Mindez azonban nem jelenti azt, hogy
Husserl végleg leszámolt volna a transzcendentális idealizmus programjával: az életvilág elemzése
megmutatja, hogy jóllehet az életvilág szubjektív és relatív, mégis felfedezhetők benne olyan végső
elemek, amelyek egy sajátos „életvilág a priori” létére (vagyis a mégoly különböző életvilágok közös
alapszerkezetére) utalnak. Az életvilág e végső szerkezete, amelyből minden teoretikus
tudományosság és gyakorlati tevékenység is levezethető, végső soron a transzcendentális
szubjektivitás konstitutív tevékenységének eredménye. Egy újabb kutatási terület tárult fel a
fenomenológia számára, ám a végső alap ugyanaz maradt.

      A Válság-könyv másik nagy témája a történetiség. Hogyan lehet az, hogy a végső értelemben
vett objektív tudománynak – és itt a mintát nyilvánvalóan a matematika jelenti – köze lehet a
történelemhez, azon túl is, hogy bizonyos ideális eredmények valamilyen teljesen esetleges
történelmi pillanatban bukkannak fel? Husserl kései történeti elmélkedései egyáltalán nem
jelentenek kibékülést A filozófia mint szigorú tudomány lapjain még kíméletlenül bírált
historizmussal. Nem a tények történelméről beszél ugyanis, hanem egy egészen más értelemben vett
történetiségről, az – első pillantásra önellentmondónak tűnő – „transzcendentális történetiségről”.
Ennek két meghatározó mozzanata van. Az egyik annak a nem eseménytörténeti, hanem
transzcendentális történeti változásnak a felfejtése, ahogy az újkor elején Galilei matematizálta a
fizikát, és ezzel megszületett a modern értelemben vett objektív természettudomány, amelynek
későbbi naiv naturalizmusa és objektivizmusa a jelenkori válság egyik legfőbb oka. A
transzcendentális történetiség másik mozzanata pedig alapvetően a telosz, vagyis a cél fogalmához
köthető. Husserl az európai gondolkodás történetében felfedezi a transzcendentális fenomenológiára
utaló rejtett mozzanatokat, amelyek búvópatakszerűen kísérik az újkori gondolkodást Descartes-tól
kezdve, Hume-on és Kanton át, hogy aztán végül a fenomenológiában bukkanjanak felszínre. Husserl
szerint a fenomenológiában megtestesülő „öneszmélés” lehet a hajtómotorja a kulturális válság
leküzdésének. A fenomenológiát ennek megfelelően nem egy lezárt tudománynak tekintette, hanem
olyan mozgalomnak, amelyben filozófus generációk sorozata dolgozik a közös célon. A
fenomenológus – a híres meghatározás szerint – az emberiség funkcionáriusa.

8.6. A fenomenológiai mozgalom
A fenomenológiai mozgalomhoz olyan gondolkodókat sorolhatunk, akik részben Husserl szorosabb
tanítványi köréhez tartoztak, részben Husserl gondolataihoz kapcsolódtak saját műveikben. A
fenomenológiai mozgalom nem jelent egységes iskolát, amelyhez a problémák, megoldások és
alapfogalmak egy meghatározott együttese tartozna, mint amilyen például a neokantianizmus. A
fenomenológiai mozgalomhoz csatlakozó gondolkodók mindnyájan valamiképp Husserlhez és a
husserli fenomenológia bizonyos alapvető belátásaihoz nyúlnak vissza, a fenomenológiában
ugyanakkor nem egy doktrínát, hanem elsősorban módszerfogalmat, illetve sajátos hozzáállást
látnak. Ha az egymástól nagyon is eltérő gondolkodók között valamilyen mindnyájuk által vallott
közös elemet keresünk, akkor talán a következőket mondhatjuk: 1. A fenomenológiai mozgalom
tagjai egyetértenek Husserllel a metafizikára vonatkozó kritikájában és az intencionalitás fogalmának
radikálisan új kiindulópontként való meghatározásában; 2. a fenomenológiai redukció mint
öneszmélés mindnyájuknál kitüntetett jelentőségre tesz szert; 3. gondolkodásukban a dolog helyett
az értelem és a tapasztalás fogalma játszik meghatározó szerepet.

      Történeti szempontból többé-kevésbé világosan elkülönülő fázisok jelennek meg a
fenomenológiai hagyományon belül, amelyek részben átfedik egymást, részben azonban kronológiai
egymásra következést mutatnak. 1. A realisztikus fenomenológia elsősorban a müncheni egyetem
fiatal filozófusaihoz köthető, akik a Logikai vizsgálódások belátásaihoz kapcsolódtak. Johannes
Daubert, Adolf Reinach és Alexander Pfänder a fenomenológiából elsősorban az eidetikus módszert
vették át. Hozzájuk kapcsolódott Max Scheler egy etika- és értékelmélet kidolgozásával, valamint
Roman Ingarden, aki a módszert kiterjesztette az esztétikára és az irodalomelméletre is. Ezek a
gondolkodók általában nem értettek egyet Husserl transzcendentális fordulatával. 2. A konstitutív
fenomenológia a transzcendentális fordulat utáni Husserl gondolataihoz kapcsolódik. Oskar Becker és
Aron Gurwitsch a fenomenológia és a természettudományok közötti kapcsolatot kutatták, Edith
Stein, Ludwig Landgrebe, Alfred Schütz, Eugen Fink más és más érdeklődési terület felől, de mind a
konstitutív fenomenológia tematikáját gazdagították. 3. Az egzisztenciális fenomenológia Heidegger
1927-ben megjelent Lét és idő című művéhez kapcsolható. A husserli regionális ontológiákon túllépve
Heidegger egy fundamentális ontológia kidolgozására vállalkozott, amely az emberi világban-lét
egzisztenciális összefüggésein alapul. Ehhez a vonulathoz sorolható Hannah Arendt, valamint francia
gondolkodók sokasága Sartre-tól Lévinasig. 4. A hermeneutikai fenomenológia megjelenése
ugyancsak Heidegger gondolkodásához köthető. Ennek legjelentősebb követői Hans-Georg Gadamer
és Paul Ricœur.

      A fenomenológia eleinte Németországban hatott, a második világháború után azonban
súlypontja áthelyeződött Franciaországba, és a fenomenológia másodvirágzása kétségtelenül francia
gondolkodók: Jean-Paul Sartre, Maurice Merleau-Ponty, Paul Ricœur és Emmanuel Lévinas nevéhez
köthető. A következőkben a fenomenológiához kapcsolódó vagy abból ihletet merítő néhány
legjelentősebb filozófus gondolatait mutatjuk be röviden.
8.6.1. A fenomenológiai mozgalom kezdete és a realisztikus
fenomenológia
Husserl Göttingenben tanítványok sokaságát gyűjtötte maga köré. A kezdeti időszak másik jelentős
fenomenológiai központja München volt, ahol Theodor Lipps (1851–1914) tanítványai lelkesen
fogadták a Logikai vizsgálódások újszerű hangját. A müncheni fenomenológusok körének
lelke Johannes Daubert (1877–1947) volt, aki alig publikált, a kortársak azonban egyöntetűen úgy
nyilatkoznak róla, hogy a vele folytatott viták és beszélgetések a legjelentősebb filozófiai inspirációt
jelentették számukra. Alexander Pfänder (1870–1941), a müncheni fenomenológusok meghatározó
alakja, már 1900-ban egy programatikus művet jelentetett meg Az akarat fenomenológiája címen.
Érdeklődésének iránya leginkább talán a „leíró pszichológia” címkével jellemezhető, ami mind az
angolszász empirista ismeretpszichológiával, mind a német pszichofiziológiai szemlélettel
szembeszállt. Pfänder szerint a pszichológia feladata a pszichológiai fenomének oly módon való
megragadása, ahogy azok „makrokozmikus” totalitásukban mutatkoznak. Husserlhez hasonlóan
mindenféle spekulációtól függetlenül és mindenféle elméletet megelőzően a fenomének részletes
leírására törekedett. Pfänder később is a fenomenológia és pszichológia közelítésén
munkálkodott. Moritz Geiger (1880–1937) a fenomenológiát az esztétika felé tágította, Adolf Reinach
(1883–1917) pedig jogfilozófiát dolgozott ki fenomenológiai alapokon. A müncheni körhöz szoros
szálakkal kötődött Max Scheler, rajta keresztül pedig Nicolai Hartmann. A fenomenológiai mozgalom
korai szakaszának különféle alakjait az köti össze, hogy a filozófiát és a tudományokat előítélettől
mentes alapra akarták építeni, amelyet a tapasztalat „fenomenológiai” leírásában véltek megtalálni.

     A fenomenológiai mozgalom legsikeresebb időszaka a század tízes éveitől kezdődött. Husserl
ekkor már elismert filozófusnak számított, ami nem kis szó az elsősorban neokantiánus
meghatározottságú, zárt, német egyetemi filozófiában. 1913-ban indul útjára a Jahrbuch für
Philosophie und phänomenologische Forschung, amely 1930-ig a fenomenológia meghatározó
műveinek sorát jelentette meg.

8.6.2. Max Scheler (1874–1928)
Különleges figurája mind a fenomenológiai mozgalomnak, mind a német intellektuális életnek. 1910-
ben egy válás miatt veszítette el a müncheni egyetemen betöltött állását, majd egy évtizeden
keresztül szabadúszó íróként működött. Rendkívül termékeny szerző volt, és különösen a 20-as
években nagy népszerűségnek örvendett. Előadások sokaságára hívták meg, műveit számos nyelvre
lefordították. Érdeklődése is sokrétű volt: írt az ismeretelmélet, az etika, a pszichológia, a
tudásszociológia, az antropológia és a vallásfilozófia témakörében, sőt politikai publicisztikája is
jelentős. Számára a fenomenológia nem fáradtságos és aprólékos módszert jelentett a lényegi
összefüggések feltárására, hanem elsősorban szemlélést, olyan intuíciót, amely feltárja a fizikai és
pszichikai fenoméneken túli valóságot.

     Scheler gondolkodói önállósága igen hamar világossá vált: még a müncheni fenomenológusok
számára oly fontos Logikai vizsgálódásokat is viszonylag korán kritizálta. Nem értett ugyanis egyet a
műben felfedezhető erős platonizáló tendenciával, amellyel Husserl elválasztotta a magánvaló
igazságot mind a dolgoktól, mind a gondolkodástól. Husserltől teljesen eltérően határozta meg a
tapasztaló valósághoz való viszonyát: miközben Husserl a szemlélet alapvetően teoretikus jellegét
hangsúlyozta, Scheler világossá teszi, hogy még az érzésnek is ismeretfunkciója van. Az érzésben
ragadjuk meg ugyanis az értékeket, mégpedig közvetlenül, bármiféle ismereti képzet közvetítése
nélkül. Ez a gondolat olyannyira meghatározó volt műveiben, hogy Schelert tarthatjuk az értéketika
egyik legfontosabb képviselőjének. Etikája arra az alapvető belátásra épül, hogy az értékek is sajátos
léttel rendelkeznek és evidens módon megragadhatóak, noha nem értelmi úton, hanem az érzés
tárgyaként. Az érzés ugyanolyan „adó szemlélet”, mint Husserl számára az észlelés. Az értékkel
kapcsolatos megfontolásai állítják szembe Kant etikájával. A formalizmus az etikában és a materiális
értéketika (1913–1916) című monumentális mű azt veti Kant szemére, hogy a túlságosan formalista
megközelítés száműzi az etika területéről az érzést. Scheler szerint Kant alapvető tévedése az a
priori és a formális azonosítása volt: Kant számára ugyanis csak valami tartalmilag meghatározatlan
lehet az a priori, azaz eleve adott az etikában. Scheler ezzel szemben megmutatja, hogy van olyan
etikai a priori, ami nem formális, hanem materiális, vagyis tartalmilag is meghatározott: ilyen az
érték. Ezért nevezi saját etikáját materiális értéketikának. Az értékeknek ugyanúgy realitás
tulajdonítható, mint a dolgoknak. Az érzés az a hozzáférési forma, amelyben ezek az értékek
közvetlenül adódnak. Ezt a sajátos hozzáférést és ráirányulást nevezi érzelmi, vagyis emotív
intencionalitásnak, azt a tárgyiságot pedig, amire ez a fajta intencionalitás irányul, értéknek. Az érték
ugyanúgy független a hordozó szubsztrátumtól, mint például a szín, ami több tárgy esetén is ugyanaz
lehet: a szépség értéke például egyaránt kapcsolódhat egy zenei műhöz és egy tájhoz. Az értékek a
következő öt szintet alkotják emelkedő sorrendben: a testileg kellemesre alapuló értékek, a hasznos
pragmatikus értékei, a nemestől a hitványig tartó vitális értékek, a szép, a jó és az igaz szellemi
értékei, végül pedig a szent vallási értékei. Az értékek felé tartó mozgás nem racionális alapokon
nyugszik, Pascalhoz hasonlóan Scheler is szembeállítja az észt a szívvel, és a szeretet rendjéről, az
„ordo amoris”-ról beszél.

     Értéketikájának fontos része a személyről vallott felfogása, filozófiáját ezért perszonalizmusnak
is szokták nevezni. A személy ugyanis minden lehetséges intencionális aktus alapja, még az
időtudatot is megelőzi, vagyis bizonyos értelemben idő feletti: a személy nem más, mint a tudat
formája. Ez már önmagában jelentős eltérés Husserltől, aki szerint a személy a transzcendentális
időtudatra ráépülő pszichés rétegek összessége. Scheler a transzcendentális ego felfogását
értelmetlennek nyilvánította, a személy ugyanis nem egy dologi létező módjára van, hanem csak
működéseiben létezik: a személy tehát nem az aktusok szubsztanciája, hanem tiszta dinamizmus.
Nem keverendő össze sem a pszichológiai tudattal, sem a személytelen ésszel, ám léte, amely
aktusaiban és létmódjaiban nyilvánul meg, ugyanilyen nyilvánvaló.

     1926-ban jelent meg a Die Wissensformen und die Gesellschaft (A tudásformák és a társadalom)
című műve, amelyben a tudásszociológia alapjait fektette le. Marxhoz és Mannheim Károlyhoz
(1893–1947) hasonlóan úgy vélekedett, hogy a mindenkori tudást, ha nem is egészében, de legalább
részben a társadalmi viszonyok határozzák meg. Mindez azonban Schelernél nem vezetett
szociológiai relativizmushoz: elmélete szerint figyelembe kell venni a szociális feltételeket, ha meg
akarjuk érteni, bizonyos felfogások mikor, kiknél és miért részesülnek előnyben. E felfogások igazsága
vagy hamissága azonban nem függ a külső feltételektől. A kulturális és szociális sokféleség mögött
ugyanis a mindenkiben közös emberi szellemet fedezhetjük fel. Scheler a marxizmustól eltérően nem
a tudatot tartotta a szociális viszonyok kifejeződésének, hanem fordítva: a társadalom formáiban a
tudás és a szellem visszatükröződését látta.

      Az ember helye a kozmoszban (1928) című rövid könyve a 20. századi filozófiai antropológia
egyik alapműve. Scheler az ember mibenlétén elmélkedve arra a következtetésre jut, hogy ha az
embert a pragmatizmus mintájára csupán homo fabernek tartanánk, akkor aligha tudnánk az
állatoktól megkülönböztetni. Az ember megkülönböztető jegye az a képessége, hogy metafizikai
eszméket alakít ki, és a világ egészét teszi szemlélete tárgyává. Ez a képesség nem vezethető le az
evolúcióból, hanem valamilyen mélyebb alap megnyilvánulása. Az emberben fellelhető különbségek
test és lélek, agy és gondolkodás között egy sokkal alapvetőbb ellentétre vezethetők vissza, ami nem
más, mint szellem és élet különbsége. A szellem az idealitások megpillantásának képessége, és mint
ilyen nem csupán a primitív késztetésekkel, de – az egyébként rendkívül bonyolult – gyakorlati
intelligenciával is szemben áll. A szellemnek szüksége van az élet egyéb princípiumaira, hogy működni
tudjon, mégsem vezethető le az életből. Az az aktuscentrum pedig, ahol a szellem megjelenik a véges
létszférákban, nem más, mint a személy. Ahogy a szellem szemben áll az élettel, úgy áll szemben a
személy a pszichével. Az állattal ellentétben az embernek, e szellemi és személlyel rendelkező
lénynek az a sajátossága, hogy van világa. Nyitott a világra és témájává tudja tenni a világot: a
fenomenológiai öneszmélés nem más, mint ennek a képességnek a megnyilvánulása.

8.6.3. Nicolai Hartmann (1882–1950)
Rigában született, majd Szentpéterváron tanult. Hermann Cohen és Paul Natorp irányítása alatt
végezte filozófiai tanulmányait Marburgban. Klasszikus egyetemi karriert futott be, Marburgban,
Kölnben és Göttingenben volt professzor. A fenomenológiával való viszonya némiképp hasonló
Scheleréhez: a fenomenológia mindenekelőtt lehetőséget kínált számára az uralkodó
neokantianizmustól való eltávolodásra, ám sohasem vált igazán fenomenológussá. Mindazonáltal
műve a realisztikus fenomenológiához áll a legközelebb, hiszen az eidetikus módszerre támaszkodik
és úgy véli, vannak univerzális lényegiségek (Wesenheiten). Ezek a lényegiségek transzcendens,
ideális létezéssel bírnak, nem pusztán a gondolkodás termékei.

      Alapgondolatait először és legátfogóbban a Grundzüge einer Metaphysik der Erkenntnis (A
megismerés metafizikájának alapvonalai, 1921) című műben foglalta össze. Ebben világosan szakít a
neokantiánus állásponttal, de a fenomenológiával szemben is kritikát gyakorol. Hartmann
előítéletnek nevezi a korrelációs elvet, vagyis azt, hogy a tudat és a tudat tárgya közötti szigorú
megfelelés minden lehetséges megismerés alapja. Ezt a gondolatot a reflexív beállítódás hibás
következményének tartja. A korrelációs elv következtében ugyanis a dolog valóságos léte megszűnik,
és átalakul a tudat, illetve a szubjektum számára való létté. Heidegger filozófiájának bírálata kapcsán
fejt ki egy másik, az előbbivel szorosan összefüggő kritikai észrevételt: a fenomenológia alapvető
hibája, hogy csak azt ismeri el létezőnek, amihez egy adottságmód rendelhető, vagyis a tudat számára
való adódást tartja a létezés végső feltételének. Hartmann szerint azonban nem szabad összekeverni
az adottságmódokat a létmódokkal. Heideggernél például a lét és a létmegértés kerülnek túl közel
egymáshoz, a lét értelmére vonatkozó kérdés ugyanis mindent eleve az ember létmegértési
képességeire vonatkoztat. Hartmann ebben a fenomenológia rejtett szubjektivizmusát és
antropologizmusát véli felfedezni. Fenomenológiához fűződő viszonya tehát ambivalens: a
fenomenológiát mint előkészítő módszert kitűnőnek és nélkülözhetetlennek tartja, ám mint filozófiát
egészében mégis elutasítja. Hartmann szerint ugyanis a fenomenológiai beállítódás a szemlélet
közvetlenségére való hivatkozással szándékoltan műveletlen filozofálássá válik, mivel nem tartja
szükségesnek a tanulást ahhoz, hogy „értsen”.

      Hartmann szándéka ezzel szemben egy radikálisan új ontológia kidolgozása. Ennek az az egyik
középponti tézise, hogy a realitás nem azonos a valóság teljességével. A reális, időbeli, individuális és
folyamatszerű létezés mellett ugyanis fel kell tennünk az ideális lét időtlen és individualitás nélküli
szféráját is. A fenomenológiával szemben vádként meghatározott „szubjektivizmust” Hartmann az
ideális lét határozottan objektivista álláspontjával akarja ellensúlyozni. Dolog és tárgy között
különbséget kell tennünk az új ontológia szerint: a dolog azáltal válik tárggyá, vagyis objektummá,
hogy kapcsolatra lép egy szubjektummal. Kanttal szemben ennek megfelelően azt állítja, hogy a
jelenségeket lehetetlen magánvaló dolog nélkül megismerni, vagy mindkettőt megismerjük, vagy
mindkettő megismerhetetlen. A dolog mindig valami több, mint ami a megismerésviszonyban
„tárgyként” megjelenik, van tehát valami, ami a megismert tárgyon túl van: ez a „transzobjektív”
azonban nem lényegileg megismerhetetlen és hozzáférhetetlen, hanem szukcesszív lépésekben egyre
jobban megismerhető.

      A megismerés apóriáját csak azáltal haladhatja meg a gondolkodás, ha figyelembe vesszük, hogy
a szubjektum és az objektum egy átfogó létösszefüggés tagjaiként válnak egymással szembeni
kategóriákká. Ezt az eredeti létösszefüggést kell az ontológiának feltárnia. Egyetért azonban Kanttal
abban, hogy a létezés és a gondolkodás kategóriái azonosak. Hartmann ontológiája ezért lényegében
kategóriatan. A kategóriák között megkülönböztet általános és rétegspecifikus kategóriákat: az
előbbiek minden valóságosra érvényesek, ezzel szemben az utóbbiak csak a valóság bizonyos
meghatározott részeire. Ezeket a részeket Hartmann egymásra épülő rétegeknek tartja, és
megkülönbözteti az élettelen, az élő, a lelki és a szellemi létrétegek kategóriáit. A „kategoriális
alaptörvény” szerint a magasabb létrétegek az alacsonyabbakra épülnek rá és azoktól függnek. Az
elmélet az egyes rétegek függése mellett a rétegek önállóságát hangsúlyozza. Az önszabályozás
kategóriája például nem érvényes a szervetlen létrétegre, a térhez kapcsolódó kategóriák nem
érvényesek a lelkire, a lelkire vonatkozó privát jelleg kategóriája pedig nem érvényes a szellemire,
ami a nyelv, a jog, az erény, a vallás, a művészet és a közösségképzés szintje. Csakis a közösségben és
a szellemben való részvétele által lesz az egyén személlyé. Ezzel pedig átlépünk a morál szférájába.

       Nicolai Hartmann etikája közel áll Scheler értéketikájához: Ethik című műve 1925-ben jelent
meg. Fenomenológiai alapokra támaszkodó etikai elképzelésének középponti fogalma az
értékszemlélet, ami a husserli lényegszemlélet nyilvánvaló hatását mutatja. Az értékek olyan
idealitások, amelyek a szubjektivitástól függetlenül léteznek, viszont csak a személy számára
hozzáférhetőek. Az emocionális aktusban kiemelt jelentősége van az emocionális összetevőnek,
hiszen az értékeket ezáltal tapasztaljuk felszólításként; ugyanakkor megismerési mozzanat is van
bennük, hiszen az értékelő magatartásnak ismernie kell valamennyire az értéket, illetve az értékek
összefüggését, különben nem tudna állást foglalni. Hartmann szerint azonban az ilyen módon
megközelíthető értékek ideális fennállással bírnak. A történeti relativitás csak az értékek egy adott
korban való érvényesülésére vonatkozik, nem az értéknek magának a fennállására. Az ontológiához
hasonlóan az etikában is különbséget tehetünk magasabb és alacsonyabb értékek között, ezek
azonban nem feltétlenül felelnek meg az ontológiai rétegek hierarchikus rendjének. A kanti etika
formalizmusát Schelerhez hasonlóan elutasítja: Hartmann szerint egy cselekedet nem azért jó, mert
általa jobbak akarunk lenni, hanem azért, mert egy objektív, meghatározott értékre vonatkozik. Az
értékek fennállását a lelkiismeret mutatja meg: mivel nem kételkedhetünk a lelkiismeret létében,
ezért az értékek létét is el kell fogadnunk. Az érték és a személy fogalmának összefüggésében még a
szabadságproblémának is újfajta megközelítését adja: az igazi szabadság nem csak a kauzális
természettörvényektől, hanem az értékektől, sőt Istentől való függetlenséget is jelent. Az értékek
általi meghatározottság automatizmust jelentene az etikában, ami természetesen elfogadhatatlan.
Hartmann tehát úgy gondolja, hogy a természeti kauzalitás és az erkölcsi kötelezettség kétfajta
meghatározása mellett még egy magasabb formát is feltehetünk: a személyes meghatározottságot,
ami a szabadság tulajdonképpeni értelme.

8.7. A fenomenológiai mozgalom második generációja
A fenomenológiai mozgalom történetében jelentős törést hozott az első világháború. Sok fiatal
fenomenológusnak a fronton kellett szolgálatot teljesítenie, néhányan el is estek közülük. A
göttingeni fenomenológusok köre azonban elsősorban azért oszlott fel, mert Husserl 1916-ban
elhagyta a várost és Freiburgba költözött. Ekkor a fenomenológia történetében új szakasz kezdődött.
A göttingeni és müncheni fenomenológusok még Husserl leíró fenomenológiájához kapcsolódtak, és
csalódással vették tudomásul a Husserl gondolkodásában bekövetkezett transzcendentális fordulatot,
amit a neokantiánus gondolkodásba való visszaesésnek tartottak. Husserl Freiburgban kialakult
tanítványi köre azonban már nem a Logikai vizsgálódások, hanem elsősorban az 1913-ban
megjelent Eszmék a tiszta fenomenológiához gondolkodását követte, vagyis nem realiszikus, hanem
transzcendentális-konstitutív fenomenológiát művelt. E tanítványok között találjuk közeli
munkatársait és asszisztenseit, olyan később ismertté vált filozófusokat, mint Martin Heideggert,
Eugen Finket, Ludwig Landgrebet, Roman Ingardent, Aron Gurwitschot, Alfred Schützöt.

8.7.1. Eugen Fink (1905–1975)
Különleges helyet foglal el a fenomenológiai mozgalmon és Husserl tanítványainak csoportján belül.
1928-tól Husserl személyes asszisztense egészen annak haláláig. Ez nem csupán kéziratok
előkészítését jelentette, hanem együttműködést, sőt együtt gondolkodást. Az elszigetelődés éveiben
Fink annak ellenére is Husserl mellett maradt, hogy ezzel saját egyetemi előmenetelét hátráltatta.
Ugyanebben az időben Heidegger előadásait is látogatja, akinek a gondolkodása legalább akkora
hatást gyakorol rá, mint Husserlé. 1930-ban írja meg disszertációját Megjelenítés és kép. Adalékok az
irrealitás fenomenológiájához címen, amit Husserl meg is jelentet a Jahrbuch XI. kötetében. A
következő években Husserl irányítása alatt dolgozik, elsősorban a Karteziánus elmélkedések VI.
részén, ami a mű módszertani fejezetét képezte volna. Az elkészült szöveg közléséről azonban
Husserl végül lemondott, de nem azért, mert Fink munkájával volt elégedetlen, hanem azért, mert
akkor már más kutatásokkal volt elfoglalva. 1933-ban Fink egy összefoglaló cikket közölt Husserl
filozófiájáról a Kantstudien című folyóiratban. Husserl egy rövid bevezetőben azt írja, hogy a cikknek
egyetlen olyan mondata sincs, amit ne vallhatna a magáénak és ne fogadna el.

      Fink azonban nemcsak hűséges és megbízható munkatárs, hanem önálló gondolatokat érlelő
filozófus is, akit mélyen foglalkoztat a Husserl és Heidegger fenomenológiája közötti egyre mélyülő és
egyre nyilvánvalóbb szakadék. A jelentős cseh fenomenológus, Jan Patočka (1907–1977) ekkoriban
érkezik fiatal kutatóként Freiburgba. Visszaemlékezéseiben beszámol a Husserl és Fink között a
fenomenológiai redukció kérdésében kialakult vitákról. Figyelemre méltó, hogy Fink Husserlt élete
végéig mesterének tartotta és hűséges volt hozzá a nehézségek ellenére, a háború befejezése után
kibontakozó önálló filozófiai életművében azonban szinte nyomát sem találni a fenomenológia
transzcendentális vonulatának. Finket elsősorban a világ és a világban való lét problémája
foglalkoztatja. 1960-ban lát napvilágot két legfontosabb műve: A játék mint világszimbólum és
a Nietzsche filozófiája. Heideggerrel is szoros munkakapcsolatban áll, sőt az 1966-os téli
szemeszterben közös szemináriumot tartanak Hérakleitoszról. A redukció problémája és a világ
fenoménje képezi filozófiai elmélkedéseinek legfontosabb kérdését. Fink szerint nem annyira a
létmegértés, mint sokkal inkább a világhoz való viszony jellemzi az emberi lényt. A kozmológiai,
vagyis világra irányuló gondolkodás a játékban találja meg legfőbb kifejeződési formáját, ami nem
csupán egy alapvető emberi fenomén a szerelem, a munka, a küzdelem és a halál mellett, hanem az
ember világhoz való viszonyának szimbóluma is.

8.7.2. Roman Ingarden (1893–1970)
A tanítványi kör másik, Husserllel szoros kapcsolatot ápoló tagja. Egyetemi tanulmányait
Lengyelországban kezdte, 1912-től Göttingenben folytatta, majd Husserlt követve Freiburgban fejezte
be. 1918-ban védte meg doktori disszertációját Bergson intuíciófogalmáról, és abban az évben vissza
is tért Lengyelországba. Előbb Lvov, majd Krakkó egyetemén tanított, 1950-ben azonban idealizmus
vádjával felfüggesztették, és csak hat évvel később kapta vissza a tanítási engedélyt. Husserl
meggyőződése, mely szerint a fenomenológiai filozófia szigorú, eidetikus tudomány, mélyen hatott
rá. Episztemológiai kérdések mellett azonban elsősorban az esztétika foglalkoztatta. Legismertebb
műve Az irodalmi műalkotás (1931), amelyben a műalkotást fenomenológiai lényegelemzésnek veti
alá. Három különböző, de kölcsönösen összefüggő réteget különít el: 1. A műalkotás anyagi
hordozója (pl. a festett vászon); 2. a műalkotás mint egy tisztán intencionális és sematikus
képződmény, ami az anyagi hordozón alapul; 3. végül pedig az esztétikai tárgy, ami a mű
konkretizálása a befogadó esztétikai attitűdjében, vagyis a mű „nyitott” helyeinek betöltése. A
műalkotás tehát nem sorolható sem a realitás, sem az idealitás szférájába, hanem tisztán
intencionális, és léte sem fizikai, sem pszichológiai terminusokban nem írható le. Ingarden esztétikája
szerint különbséget kell tenni a mű és az esztétikai tárgy között: egy műalkotás csak azáltal lesz
esztétikai tárgy, hogy a szemlélő az esztétikai beállítódásban konkretizálja. A konkretizálás a
befogadót esztétikai minőségekkel és értékekkel hozza kapcsolatba, ugyanahhoz a műhöz pedig több
esztétikai tárgy is kapcsolódhat, amiken keresztül kifejeződik. A művészet legfontosabb funkciója
Ingarden szerint az, hogy a befogadót képessé teszi az esztétikai értékekkel való közvetlen
kapcsolatra. Az esztétikai érték az esztétikai minőségek polifonikus harmóniája. Későbbi
gondolkodásában is hű maradt a fenomenológiai kiindulóponthoz, bár Husserlt már életében is
kritizálta szükségtelenül szélsőséges idealizmusáért. A fenomenológiai redukcióban egy rejtett
„ördögi kört” látott: a transzcendentális tudat ugyanis egyszerre eredménye és ugyanakkor kiinduló
feltétele is a transzcendentális redukciónak. Ingarden szerint ezt a nehézséget csak eidetikus leírással
kerülheti el a fenomenológia, ami végső soron a tapasztalat számára feltáruló tárgyak ontológiai
elemzését jelenti.

8.8. Martin Heidegger (1889–1976)
Heidegger Freiburgban tanult teológiát, majd matematikát és fizikát, ám végül a filozófia mellett
döntött. 1913-ban írt szakdolgozata a pszichologizmus problémájáról már elárulja érdeklődését
Husserl filozófiája iránt. Habilitációs írását, amely Duns Scotus kategóriaelméletéről szól, 1916-ban
védte meg. 1922-ben Marburgban, a neokantianizmus fellegvárában kapott állást. A Lét és idő 1927-
ben jelent meg, Heidegger pedig a következő évben megkapta a nyugdíjba vonuló Husserl katedráját
Freiburgban. A német szellemi élet meghatározó figurájává vált. Ellentéte a neokantiánus filozófiával
az 1929-es davosi filozófustalálkozón vált egyértelművé, ahol Cassirerrel éles vitát folytatott Kant
filozófiájának értelméről. Ezután adta közre Kant és a metafizika problémája című művét.
Ugyanebben az időben azonban már Husserltől is egyre inkább eltávolodott. A kettejük közötti
filozófiai ellentéteket még a politikai nézetkülönbségek is felerősítették, különösen a náci
hatalomátvétel évében, amikor Heidegger azzal fejezte ki szimpátiáját az új rezsimmel, hogy
elfogadta a freiburgi egyetem rektori tisztét. Egy év elteltével azonban lemondott és semmilyen
egyéb tisztet nem vállalt. A második világháború után náci múltja miatt visszavonták professzori
engedélyét, amit csak 1951-ben kapott vissza. A kényszerű visszavonultság ellenére egyre ismertebb
lett külföldön is. A politikai múltjával kapcsolatban megújuló vitákra reagálva 1966-ban interjút adott
a Spiegel magazinnak, ám azzal a feltétellel, hogy azt csak halála után közölhetik. Még halála előtt
elkezdődött a csaknem száz kötetre tervezett összes műveinek kiadása. Pár nappal halála előtt a
következő mottót választotta az összkiadás élére: „Utak, nem művek”. Ezzel akarta kifejezni, hogy
filozófiája nem meghatározott tézisek és állítások rendszere, hanem a gondolkodás útjainak keresése.
Nem véletlen, hogy a legfontosabb tanulmányait összegyűjtő kötetek címe is az útra
utal: Rejtekutak (Holzwege,         1950), Útban      a     nyelvhez (Unterwegs       zur     Sprache,
1959), Útjelzők (Wegmarken, 1967). Mindazonáltal Heidegger úgy nyilatkozott, hogy a különféle
utakon ugyanaz a kérdés vezette: a létre irányuló kérdés, első korszakában a metafizikai hagyomány
elmélyítésével, az úgynevezett „fordulat” utáni második korszakában pedig a metafizika
meghaladásával.
8.8.1. A létkérdés
Heidegger saját beszámolója szerint két filozófiai könyv volt rá maradandó hatással: Brentano A
létező különféle jelentései Arisztotelésznél című műve, amelyben a szerző mélyrehatóan elemzi a lét
és létezés különféle jelentéseit az arisztotelészi metafizikában, a másik pedig Husserl műve, a Logikai
vizsgálódások. Mindkettőből a létkérdés kidolgozásához kapott indítást és ihletet. Arisztotelész és a
fenomenológia Heidegger korai gondolkodásának állandó támpontjai, nem véletlen, hogy első
marburgi előadásainak nagy részét Arisztotelész fenomenológiai értelmezésének szentelte. Ezekben
az előadásszövegekben érlelődik Heidegger nagy műve, a Lét és idő, amely 1927-ben, közel egy
évtizedes publikációs szünet és hallgatás után lát napvilágot.

      A művet Heidegger kétrészesre tervezte, és mindkét fő rész három-három szakaszból állt volna.
A kiadásra került szöveg végül csak az első rész első két szakaszát tartalmazta. Ez az, amit ma Lét és
idő címen ismerünk. A tervet azonban egy darabig még nem adta fel Heidegger: az első rész harmadik
szakaszát például A fenomenológia alapproblémái című előadásban próbálta meg kidolgozni. A
második rész anyaga, amelyben az ontológiatörténet destrukcióját végezte volna el Kant, Descartes
és Arisztotelész elemzése alapján, olyan művekben jelent meg részlegesen, mint a Kant és a
metafizika problémája és a már említett A fenomenológia alapproblémái.

      A Lét és idő egyszerre ontológiai alapvetés, fenomenológiai vizsgálódás és hermeneutikai
megközelítés. Mit jelent ontológia, fenomenológia és hermeneutika sajátos együttese a műben? 1. A
bevezetőben Heidegger arról beszél, hogy a lét értelmére és általában a létre vonatkozó kérdést újra
fel kell tenni. A filozófiatörténet egyik dogmája szerint ez a kérdés értelmetlen, hiszen a lét a
legáltalánosabb és ezért a legüresebb fogalom, nem kell vele foglalkozni, mert egyfelől
definiálhatatlan, másfelől pedig magától értetődő. Heidegger szerint ezek a filozófiatörténeti
előítéletek nem azt mutatják, hogy a kérdésre nem adható válasz, hanem azt, hogy maga a kérdés
nincs jól feltéve. Mindenekelőtt tehát magát a létre irányuló kérdést kell helyesen kidolgozni. Naivitás
lenne azonban azt gondolni, hogy a létre irányuló kérdést meg lehet közelíteni frontálisan. Fel kell
figyelnünk arra, hogy ezt a kérdést egy meghatározott létező teszi fel, az a létező, aki mi magunk
vagyunk. Heidegger tudatosan kerüli az ember fogalmának alkalmazását, és ugyanígy kerüli az ezzel
korrelatív fogalmakat mint szubjektum, tudat, lélek stb. Helyettük egy ontológiailag semleges
fogalmat vezet be és jelenvalólétről (Dasein) beszél. A létkérdés tehát a jelenvalólét vizsgálatán
keresztül bontakozik ki és vezet el az ontológia újrafogalmazásához. 2. A heideggeri értelemben vett
ontológia azonban nem szubjektumokkal szembeállított objektumokat vizsgál, hanem az
intencionalitás fenomenológiai alaptéziséből kiindulva fenoméneket. Heideggerre mély hatással volt
a husserli fenomenológia „vissza a dolgokhoz!” felszólításban kifejeződő alaptörekvése. Nem fogadja
el ugyanakkor Husserl gondolkodásának transzcendentális fordulatát, sőt abban a fenomenológia
eredeti értelmének meghamisítását látja. Heidegger szerint ugyanis a metafizikának tett engedmény,
ha a fenoméneket egy transzcendentális tudat konstituáló tevékenységére vezetjük vissza. Heidegger
ezért a husserlitől eltérő módon határozza meg a fenomén fogalmát: a fenomén nem az, ami egy
tudat számára megjelenésként tudatosul, hanem az, ami önmagán és önmagában megmutatkozik. A
fenomenológia feladata ennek megfelelően nem a konstituáló tudatra való redukció, hanem annak
feltárása, ami megmutatkozik és ami elrejtőzik a fenoménban. A fenomenológia Heidegger számára
módszerfogalom. Az ontológia – Heidegger egyik alaptézise szerint – csak fenomenológiaként
lehetséges, amennyiben a fenomenológia alkalmas azon kettősség feltárására, amely szerint a
fenomén részben elfed, részben megmutat. Ez a kettősség a létre vonatkozóan a következőt jelenti:
tulajdonképpen a lét az, ami nem nyilvánul meg a fenoménban, vagyis nem válik láthatóvá és
kézzelfoghatóvá, hiszen mindig csak létezőt tapasztalunk, miközben a lét csak a fenoménban
található. Ontológia és fenomenológia tehát szorosan összetartoznak. 3. Mivel Heidegger szerint a
fenomén egyszerre elrejt és megmutat, ezért a fenomént feltáró fenomenológiát hermeneutikának is
nevezi. Husserl szerint a fenomenológiai leírás a teoretikus szemlélő nézőpontjából történik, aki a
redukció révén eltávolodik saját tapasztalatának közvetlen érdekeltségétől. Heidegger ezzel szemben
úgy vélekedik, hogy a fenomenológiai leírás csak akkor lehet hiteles, ha nem távolodik el
mesterségesen a tényleges életösszefüggésektől. Ha megszakítjuk az eleven kapcsolatot a
fenoménekkel és úgyszólván kívülről tekintünk rájuk, akkor nem a dolgokhoz térünk vissza, hanem
valamilyen teóriához és spekulációhoz. Heidegger meggyőződése, hogy az ontológia nem valósulhat
meg teoretikus tudományként, hanem csakis a dolgokkal való közvetlen és elsősorban praktikus
kapcsolat leírásaként. Ám mivel egy ilyen leírás nem lehet teoretikusan távolságtartó, éppen ezért
értelmezésre szorul: az ontológia módszerét jelentő fenomenológia tehát egyszersmind
hermeneutika.

      Heidegger megmutatja, hogy a létre vonatkozó kérdés tulajdonképpen annak a létezőnek a
létmódjára és létmegértésére vonatkozó kérdés, aki egyáltalán kérdéseket tud feltenni. A létre
vonatkozó kérdés kidolgozása tehát az emberi jelenvalólét sajátos létezésének elemzésén keresztül
bontakozhat ki. Azt a létet, amelyhez mint saját létéhez viszonyul a jelenvalólét, Heidegger
egzisztenciának nevezi. A mű első részét ezért a jelenvalólét vizsgálata, vagyis az ún. egzisztenciális
analitika képezi.

      Az emberi jelenvalólét elemzését nagyon megnehezíti az ember általános fogalmához tapadó
antik és keresztény meggyőződések sokasága: ezek szerint az ember eszes állat – vagyis testi-érzéki
létezéséhez a gondolkodás képessége kapcsolódik–, illetve olyan lény, amelyet Isten a saját
képmására teremtett. Heidegger az ember lényegének megfogalmazása helyett az ember léte felé
fordul. Ez pedig nem történhet másként, mint a jelenvalólét átlagos mindennapiságának leírása által.
A Lét és idő nemcsak jelentős gondolati újdonságokat hoz, hanem egy sajátosan új fogalmiságot is
bevezet a filozófiába. Heidegger meggyőződése szerint fogalmaink nem ártalmatlan megnevezések,
hanem tartalmilag is meghatározzák azt, amit megnevezünk velük. Ezért a hagyományos filozófia
fogalmiságától el kell szakadnunk, mivel az elsősorban tárgyakat ismert, és ezeket dologi fogalmak,
vagyis kategóriák révén írta le. Heidegger nemcsak az emberi létező helyett vezet be új megnevezést,
hanem a jelenvalólét leírásában is eltekint a dologi kategóriáktól: „egzisztenciáléknak” nevezi azokat
a fogalmakat, amelyekben az emberi jelenvalólétet mint egzisztenciát, vagyis a dologi megléttől
radikálisan különböző létmódot leírhatjuk. Ilyen mindenekelőtt a világban-benne-lét (In-der-Welt-
sein). Ahogy azt egy későbbi előadásban kifejti, egyedül az embert jellemzi az, hogy világa van. Az
állat világszegény, vagyis csak környezeti világa van, a kő pedig világ nélküli. Az ember azonban
állandóan a világban él, számára egy világ tárul fel: világképző lény. Nem véletlen tehát, hogy a
jelenvalólét alapvető egzisztenciáléja a világbanbenne-lét. Ezt három aspektusa felől lehet
megvizsgálni: mi a világ, ami ebben a szerkezetben feltárul, ki az, akinek feltárul és mi a benne-lét? E
három aspektus részletes elemzésén keresztül Heidegger egzisztenciálék sokaságát bontja ki és
mutatja be.

8.8.2. A világ világisága
A világ nem pusztán a dolgok összessége, de nem is egyszerűen a környező világ, amelyben
tartózkodunk. A világ ontológiai-egzisztenciális fogalma tulajdonképpen a jelenvalólét egyik
jellemzőjét adja meg, nem pedig a dolgok totalitására vonatkozik. A jelenvalólét ugyanis olyan létező,
amelynek a számára bármi, ami megjelenik, egy világ háttere előtt jelenik meg, vagyis nem elszigetelt
dolgokat tapasztal, hanem egy világot, és azon belül egymással összefüggő világi dolgokat.
Ugyanakkor a jelenvalólét világhoz fűződő kapcsolata nem alkalmi: Heidegger elutasítja az európai
gondolkodást uraló szubjektum-objektum szerkezet egészét, és azt állítja, hogy nem elszigetelt
szubjektumok viszonyulnak az önmagukban lévő dolgokhoz egy megismerési viszonyban, hanem az
ember már mindig világban van és már mindig viszonyul ehhez a világhoz. Az objektumra irányuló
megismerésszerű viszony levezetett viszony, és csak annak a sokkal alapvetőbb viszonyulásnak az
alapján lehetséges, amelyben az ember és a világ egységet képeznek. A jelenvalólét létezése tehát
világhoz viszonyuló, világot feltáró lét, és eredendően gyakorlati. A világiság feltárására Heidegger
az eszköz elemzését tartja a legalkalmasabbnak. Egy eszköz ugyanis elszigetelten sohasem lehet az,
ami, csak egy eszközegészen belül. Heidegger az eszköz fogalmának a kidolgozásában kettős feladatot
hajt végre: megmutatja, hogy sohasem puszta dolgokkal van dolgunk, hanem a gyakorlati
tevékenység számára jelentős vagy jelentéktelen dolgokkal, pl. eszközökkel, másrészt hogy ezek az
eszközök maguk is túlmutatnak önmagukon és egy rendszeres egészbe illeszkednek. Ez azonban csak
akkor mutatkozik meg, ha a vele való bánás otthonossága valamiért megszűnik, vagyis ha az eszköz
elromlik. Az elemzés végeredménye az, hogy nem a puszta meglét, vagyis
kéznéllevőség (Vorhandenheit) a          világbeli     létezés       alapesete,        hanem        a
kézhezállóság (Zuhandenheit). A világ világisága nem más, mint a különféle otthonos összefüggések
átfogó és egymásra utaló összefüggése, amelyen belül mindennek értelme és jelentése van.

8.8.3. Akárki és önmaga-lét
A világban-benne-lét második aspektusát, vagyis a „Ki”-re vonatkozó kérdést az együttlét és önmaga-
lét elemzésén keresztül mutatja be Heidegger. Ugyanúgy, ahogy nincs puszta, világ nélküli
szubjektum, ugyanúgy nincs elszigetelt, mások nélküli jelenvalólét sem. Az életünk egy közös és
otthonos világ megosztása másokkal, vagyis együttlét (Mitsein). Ez az együttlét egzisztenciálisan akkor
is meghatározza a jelenvalólétet, ha ténylegesen nincs jelen egy másik. Eleve együtt vagyunk
másokkal, vagyis Heidegger szerint nincs szükség „beleérzésre” ahhoz, hogy tudomást szerezzek
másokról. Az együttléthez és az önmaga-léthez ugyanakkor hozzátartozik az, hogy ez tulajdonképpeni
és nem tulajdonképpeni, vagyis autentikus és inautentikus módon is lehetséges. A mindennapi lét
alapvető módusza az akárki (das Man) létezésmódja. Az egymássallétben ugyanis feloldódik
önmagaságunk, és egy átlagos, neutrális állapotba jutva az mondjuk, amit akárki mond, úgy
gondolkozunk és ítélkezünk, ahogy akárki gondolkozik és ítélkezik, úgy szórakozunk, ahogy akárki
szórakozik stb. A műnek ez a híressé vált része azonban nem a korabeli életviszonyok vagy a modern
világ kultúrkritikája. Annak is olvasható, de Heideggert nem az autentikus önmaga-lét és az
inautentikus akárki-lét közötti „morális” különbség izgatta elsősorban. A különbségnek ugyanis van
egy természetes alapzata: másokkal úgy vagyunk együtt, hogy a világ otthonos belakásában
megosztjuk a vélekedéseket és gondolatokat. Az akárki létmódját ennek ellenére mégis az jellemzi,
hogy alapvetően inautentikus: nem más, mint a lét terhétől való menekülés. Az akárki átlagossága
szétszóródást és egysíkúvá tételt von maga után: mindenki a másik – ahogy Heidegger fogalmaz – és
senki sem önmaga.

8.8.4. Benne-lét
A világban-benne-lét harmadik aspektusa immár nem a viszony két „pólusát”, hanem magát ezt a
viszonyt vizsgálja. A benne-lét értelme nem térbeliség és nem ontológiai meghatározottság: a benne-
lét egzisztenciális jelentése az, hogy a jelenvalólét számára már mindig is feltárulkozik a világ. E
feltárulkozás alapmódjai a diszpozíció, a megértés és a beszéd. Heidegger a diszpozíció vagy
hangoltság (Befindlichkeit) fogalmát a hagyományos filozófia affektus- és érzésfogalma helyett vezeti
be. A hagyomány az érzésnek és az affektusnak csak másodlagos, kiegészítő szerepet adott,
Heidegger ezzel szemben abból indul ki, hogy a világ feltárulásának alapfenoménje a hangoltság. A
jelenvalólét ugyanis sohasem semleges módon van benne a világban, hanem mindig a viszony egy
meghatározott minősége, vagyis hangoltság jellemzi. A teoretikus szemléletre összpontosító
hagyományos filozófia ezt nem vette észre. A diszpozíció ugyanakkor mindig sajátos megértéssel
rendelkezik: a megértés mindig hangolt. Heidegger szerint már mindennapi életünket is egy előzetes
megértés jellemzi, amit azután az értelmezésben kifejezetté teszünk. Az értelmezésnek ez az
előstruktúrája sajátos körkörösséget mutat: ezt nevezi Heidegger „hermeneutikai körnek”. Azt, amit
értelmezünk, már valamilyen módon értjük, hiszen különben nem viszonyulhatnánk hozzá. A
megértés egzisztenciális szerkezete a kivetülés: a létet a kivetülésben előzetesen megértjük, de
ontológiailag még nem ragadjuk meg. A beszéd jelenti ugyanakkor a hangoltság és a megértés
alapját. A nyelv Heidegger szerint nem önmagában nyugvó eszközrendszer az információcsere
céljából, hanem egy eredendő alapzatra, a beszédre támaszkodik. A beszéd egzisztenciális jelentése a
jelenvalólét nyitottságának egyik módja, nevezetesen az érthetőség artikulációja. Az érthetőség jut
szóhoz a nyelvben, nem pedig szódolgokat rakunk egymás mellé és látunk el jelentéssel. Ezeknek az
egzisztenciáléknak megtaláljuk a hanyatló móduszát is: a beszéd például fecsegéssé válhat (semmi
sem érthetetlen, mindenről lehet beszélni, semmit sem kell tisztelni), a tekintet kíváncsisággá, ami
elől semmi sincs elrejtve, a megértés pedig kétértelműséggé. A hanyatlás azonban nem egy eredeti
állapot elvesztése, hanem a jelenvalólét állandó létlehetősége: a hanyatlás a jelenvalólét
hétköznapiságának inautentikus megvalósulása, belezuhanás a nyüzsgő, tevékeny élet
szétszórtságába.

8.8.5. Gond
Annak a szerkezetnek, ami ezeknek a különféle egzisztenciáléknak az egységét megteremti,
Heidegger a gond (Sorge) elnevezést adja. Ez a fogalom fejezi ki legjobban törekvését arra, hogy
szakítson egyfelől az ember eszes lényként való meghatározásával, másfelől a 19. századot uraló
biológiai-életfilozófai és pszichologizáló megközelítésekkel. Ezek mindegyike abból indul ki, hogy az
ember egy szellemi és egy biológiai részből álló, összetett lény. Heidegger ezzel szemben az emberi
jelenvalólét egységét hangsúlyozza, és ennek alapfenoménjét a gondban látja meg. A gond alapvető
jellege nem a praxis elsőbbségét jelenti a teóriával szemben, elmélet és gyakorlat elválasztása
ugyanis csak a gond egységes alapján lehetséges. A gond a dolgokkal szemben gondoskodás,
másokkal szemben pedig gondozásként jelenik meg. Az emberi létezés egységes alapfenoménje a
gond: az akarat, óhaj, hajlam, vágy fogalmai mind a másra már vissza nem vezethető gondon
alapulnak.

      A világban-benne-lét mint gond szerkezetének egészlegessége egy sajátos hangoltságban, a
szorongásban tárul fel. Ez a legeredendőbb azok között a lehetőségek között, amelyekben a
jelenvalólét és világhoz való viszonya feltárul. A szorongás nem azonos a valamitől való félelemmel, a
szorongásban a semmi nyilvánul meg. Ez a hangzatos tétel tulajdonképpen egy fenomenológiai
belátást takar: a félelem a világon-belüli egyes létezőktől fél, a szorongásban azonban elfordulunk a
világon-belüli létezőktől, amelyek semmisnek és jelentéktelennek tűnnek, ezáltal pedig a világ
világisága válik hozzáférhetővé. A szorongás hátborzongató idegensége kettős jelentőségű: 1. A
husserli fenomenológia tudatos lépések sorozatával igyekezett végrehajtani a redukciót, amivel
szemben Heidegger a szorongás fogalmában egyfajta spontán redukció lehetőségét mutatja meg; 2. a
szorongás hátborzongató idegensége visszarántja a jelenvalólétet a világban való inautentikus
szétszóródásból: a szorongás eltávolít a létezőktől, de közelebb hoz önmagamhoz, legsajátabb
létlehetőségeimhez.

     Az első rész végének elemzései, immár az egész egzisztenciális analitika fényében, az igazság
fogalmának új meghatározását adják. Heidegger szakít az igazság ismeretelméleti hagyományával, és
ezt a filozófia számára oly jelentős fogalmat is a jelenvalólét létszerkezetének ontológiája felől
értelmezi. A hagyományos igazságfogalom két alapjellemzője az, hogy az igazság helye a kijelentés,
illetve az ítélet, valamint az, hogy az igazság lényege az ítélet és tárgya közötti megfelelés. Az igazság
szerkezete azonban Heidegger szerint nem megismerés és tárgy megfelelése, hanem a világban-
benne-lét ontológiai szerkezetéhez eredendően hozzátartozó feltárulás: a jelenvalólét már eleve az
igazságban van, hiszen folyamatosan egy világot tár fel. Az igazság ontológiai alapfenoménjét, a
feltárultságot véli felfedezni Heidegger a görög alétheia (igazság) fogalomban, ami etimológiailag a
feledésből való visszavétel, illetve az el nem rejtettség értelmében határozható meg. Ezek szerint az a
metafizikai hagyomány, amely az igazságot a logoszhoz, az észhez, a kijelentéshez és a fogalomhoz
köti, a feltárultságnak csak az egyik levezetett móduszát jelenti.

8.8.6. Egzisztencia és időbeliség
A Lét és idő második szakasza immár nem a mindennapiság, hanem az időbeliség fogalma felől
közelíti meg a jelenvalólétet: időbeliség és tulajdonképpeniség, időbeliség és történetiség, valamint
időbeliség és vulgáris időfogalom viszonyával foglalkozik. A gond ontológiai értelme az időbeliség.
Ahhoz, hogy ezt az első pillantásra rejtélyes összefüggést megértsük, érdemes abból kiindulni, hogy
Heidegger szerint az ember nem egy szubsztancia, nem egy dolog, de nem is egy különleges állat, aki
el van látva az ész képességével. A jelenvalólét világba vetett lét, amelynek alapjellemzője a végesség,
vagyis az, hogy a halál felé tart: tehát alapjellemzője az időbeliség.

       A jelenvalólét egészének kérdése eddig nem merült fel, ezt Heidegger a halálhoz viszonyuló lét
kérdésén keresztül kezdi vizsgálni. A halandóság ténye nem fordítja az elemzést pesszimizmusba,
hanem éppen az emberi jelenvalólét legpozitívabb oldalát próbálja ezáltal megmutatni. Az
egzisztencia fogalmát igazából csak úgy tudjuk elgondolni, hogy ha a halálhoz való viszonyként
gondoljuk el: a halállal elgondolt bevégződés ugyanis nem véget érést jelent, hanem a jelenvalólét
egzisztenciális alaptulajdonságát: a véghez viszonyuló létet. Halál, egzisztencia, autenticitás és
végesség tulajdonképpen szorosan összefüggő és egymást kölcsönösen feltételező mozzanatai a
jelenvalólétnek. A halál – Heidegger meghatározásában – a legsajátabb, vonatkozás nélküli,
meghaladhatatlan lehetőségünk. Minden egyéb lehetőség megvalósulhat, a halál azonban nem,
hiszen ha bekövetkezik, akkor már nincs jelenvalólét. Ebben tehát az mutatkozik meg, hogy a
jelenvalólét alapvetően lehetőség, sohasem valami reális. A halál nemcsak a jelenvalólét dinamikus,
idői, lehetőségi jellegét mutatja meg, tehát hogy egy olyan létezőről van szó, amely egyáltalán nem
redukálható dologi jellemzők meghatározott összegére, hanem az autentikus léttel való
összefüggését is. A halálhoz való állandó viszonyunk a szorongásban tárul fel: a haláltól való
szorongás azonban nem a végtől való szorongás, hanem a legsajátabb lenni tudástól való szorongás.
A halálhoz való viszonyt a mindennapi lét szintjén a menekülés és elfedés határozza meg: az akárki
vélekedése a halállal kapcsolatban megnyugtat, kitér a halál elől, úgy tesz, mintha az mindig csak
másra vonatkozna, vagyis nem engedi, hogy bátran vállaljuk a haláltól való szorongást. Pedig az
autentikus lét kulcsa végességünk tudata, vagyis a halálhoz viszonyuló lét. Az autentikus lét kapcsán
Heidegger szép elemzéseket szentel a lelkiismeret fenoménjének, ami nem más, mint felhívás arra,
hogy a jelenvalólét tudjon önmaga lenni; a bűntudat fenoménjének, amelyet nem valamilyen bűn
elkövetése miatt, hanem már minden bűnt megelőzően is érzünk; s végül az elhatározottság
fenoménjének, ami a hallgatag, szorongásra kész kivetülés a legsajátabb bűnös létre, vagyis a
jelenvalólét tulajdonképpeni feltárultsága.

     Az emberi egzisztencia mint világba való belevetettség és halálhoz viszonyuló lét alapvetően
véges. Ez azonban nem azt jelenti, hogy a végtelen, homogén időből csupán egy véges szakaszt foglal
el: Heidegger szerint a jelenvalólét végessége alapján beláthatjuk, hogy az eredendő idő a véges
időbeliség, és az idő minden egyéb fogalma csak ebből vezethető le. Az idő három aspektusa, vagy –
ahogy Heidegger fogalmaz – három eksztázisa, a jövő, a jelen és a múlt megfeleltethető a véges
jelenvalólét egy-egy alapviszonyulásának. A halálhoz viszonyuló lét egy eljövendőt mutat meg, a
belevetettség elvállalása a múltra vonatkozik, a szituációhoz kötött elhatározottság pedig a jelenhez
való viszony. Így válik láthatóvá az időbeliség, ami a gond-struktúra eredendő egységét jelenti. Az
időelemzés szempontjából fontos mozzanat, hogy Heidegger a jövőt egyértelműen elsődlegesnek
tartja a három eksztázis közül, hiszen gondolkodása számára nem a most, a meglét a fontos, hanem a
dinamikus lehetőség, ami a jövőben valósulhat meg.

      Az idő eredendő és lényegi végessége alapján jelenti ki Heidegger azt, hogy a jelenvalólét léte
alapvetően történeti. A történelemhez és a múlthoz való minden viszonyunk ez alapján az eredendő,
ontológiai történetiség alapján értelmezhető. A történettudomány már előfeltételezi a történész
egzisztenciájának történetiségét, vagyis a történettudomány ontológiailag a jelenvalólét
történetiségéből ered. A vulgáris történelemértelmezéssel szemben, ami a múltat múzeumi régiségek
gyűjteményének veszi, a heideggeri gondolkodás a létezés eredendő és kiiktathatatlan történetiségét
mutatja fel. Az eredendő időbeliség fenoménje azonban nem csak a történetiség problémáját teszi
átláthatóbbá, hanem az időről való gondolkodás különféle módjait is. Heidegger a második szakasz
utolsó fejezetében azt elemzi, hogy mind ez idáig miért nem volt képes a gondolkodás előrenyomulni
az eredendő idő fenoménjéhez. Ez a probléma azért rendkívül jelentős, mert Heidegger
meggyőződése szerint a létre irányuló kérdést valójában csak az idő felől, a helyesen értelmezett idő
horizontján tudjuk feltenni. Az eredendő idő fenoménjét eltakarja előlünk a vulgáris időértelmezés. A
vulgáris értelmezés csak dolgokat, dologi meglétet képes látni, ezért számára az idő is valami
meglevő, vagyis mostpontok egymásutánja. Ez az időfelfogás megfosztja az időt eleven élet-
összefüggésétől, és absztrakt módon elkülönített, homogén mostok végtelen sorozataként jeleníti
meg. Az idő végtelenségének fogalmában Heidegger a halál előli menekülés egyik formáját, vagyis
inautentikus       értelmezést        lát.     A      vulgáris     értelmezés      alapfogalma        az
„időnbelüliség” (Innerzeitlichkeit), ami annyit tesz, hogy a dolgok és események egy végtelen és
homogén objektív időn belül történnek meg: ezt a hibás, de az újkori gondolkodást uraló időfogalmat
lebontva kell eljutnunk az időbeliség (Zeitlichkeit) eredendő, eksztatikus-horizontális szerkezetéig.

8.8.7. A fordulat
A Lét és idő befejezetlen maradt, s néhány évvel az első két szakasz megjelenése után Heidegger
lemondott az eltervezett többi rész publikálásáról. A heideggeri tervnek szerves része volt a
metafizika történetének „destrukciója”, vagyis a metafizikai gondolkodást irányító alapfogalmak
eredetének vizsgálata. Ezeket a fogalmakat a lét kérdésével szembeni vakság jellemzi, vagyis annak
figyelembe nem vétele, amit Heidegger „ontológiai differenciának”, lét és létező radikális
különbségének nevez. Jóllehet ez a fogalom a Lét és idő megjelenése után bukkan fel, de implicit
módon már vezeti az akkori vizsgálódásokat is: a létre vonatkozó kérdést csak akkor tudjuk megfelelő
módon feltenni, ha a létet nem tekintjük a létezők egyikének, még ha a legmagasabb rendű létezőnek
is. Az ontológiát Heidegger ekkor még transzcendentális tudományként határozza meg, és nem
véletlen, hogy a fő művet követő első megjelentetett könyv, a Kant és a metafizika problémája Kant
ontológiai értelmezését adja, nem az ember, és nem is a megismerés fogalma mentén, hanem a
véges szemlélet vizsgálatával. Heidegger a metafizika elmélyítését tartotta céljának, és ezt elsősorban
azáltal tartotta lehetségesnek, hogy a hagyományos ontológia helyett a jelenvalólét ontológiájából,
vagyis a fundamentális ontológiából indul ki a vizsgálódás. A metafizika ekkor nem egy a többi
tudomány között, hanem az emberi jelenvalólét alapvető történése. Ez a Mi a metafizika? című
szöveg alapállítása, amely freiburgi kinevezése alkalmából tartott nyilvános székfoglaló előadásként
hangzott el 1929-ben. Heidegger a transzcendencia fogalmát is átértelmezi: a transzcendencia nem
az, ami túl van a tapasztalható létezők körén, hanem a jelenvalólét alapvető létlehetősége, az a
mozgás, ahogy az egészében vett létezőt meghaladjuk, vagyis transzcendáljuk.
      A rektorátus rövid, de kellemetlen epizódja után Heidegger gondolkodásában bekövetkezik egy
olyan fordulat, amely gyökeres szakítást jelent a Lét és idő alapgondolataival. A metafizika autentikus
elmélyítése helyett immár a metafizika meghaladását tűzi ki célul. Ez a korszak tekinthető
szakadatlan rákérdezésnek is a filozófiai gondolkodás határaira: Nietzsche metafizikakritikája,
Hölderlin költészete és a preszókratikus filozófia jelölik ki azt az új irányt, amelyet Heidegger
gondolkodása 1936-tól kezdődően követ. Az 1935-ös Bevezetés a metafizikába című előadásban a
görög kezdeteken belül is megkülönböztet kezdetet és véget: Platón és Arisztotelész filozófiája
bizonyos értelemben az eredeti kezdettől való elhajlást jelent, az idea előnyben részesítése a
preszókratikus phüszisszel (természettel) szemben ugyanis nem más, mint a lét alárendelése a
gondolkodásnak. Ebből az alárendelésből születik a metafizika, amely a valóságos létezést az ideába
helyezi, a phüsziszt pedig tiszta nemlétnek tartja. A metafizika tehát immár nem az emberi
jelenvalólét alaptörténése, hanem egy olyan történeti esemény, amelyet leginkább Platón
filozófiájához köthetünk, ám amely meghatározza a következő két évezred gondolkodását.

      A fordulat azonban nemcsak a metafizikától való elfordulást jelenti Heidegger művén belül,
hanem ama törekvés feladását is, hogy a gondolkodás a létet valamiképp a jelenvalólét
perspektívájából közelítse meg: a jelenvalólét a fordulat után már nem az értelmet feltáró
kiindulópontként jelenik meg, nem a transzcendentális filozófia örököseként, hanem a lét jelenik meg
úgy, mint amelyben a jelenvalólét időzik, és amelyre bizonyos értelemben választ kell adnia. Röviden:
nem a létező (legyen az bármilyen kitüntetett létező), hanem a lét felől jön a kezdeményezés. A
fordulat elfordulás a reprezentáció alapvetően transzcendentális gondolatától: Heidegger híres
metaforájával az ember nem a lét ura, hanem a lét pásztora. Ez a megfogalmazás a Levél a
humanizmusról (1946) című tanulmányban található. Ezzel a szöveggel Heidegger egy majd tízéves
hallgatási periódust tört meg, ám ettől kezdve a fordulat a közönség számára is észlelhetővé vált.
Nagyon leegyszerűsítve, az első korszak jellemezhető lét és létező olyan viszonyával, ahol a létet egy
speciális létező, a véges jelenvalólét egzisztenciája felől közelítjük meg. A második korszakban ezzel
szemben a hangsúly már a létre esik, a lét az, ami feltárul, s a metafizikát meghaladó gondolkodásnak
éppen ezt a feltárulást kell elgondolnia. A korai korszak filozófiáját az alap keresése hatotta át, az alap
pedig a jelenvalólét fundamentális ontológiája lett volna. A fordulat után azonban Heidegger lemond
az alap kereséséről, és a lét kutatását már nem is nevezi ontológiának, de még filozófiának sem,
hanem csak egyszerűen „gondolkodásnak”.

8.8.8. Létfelejtés
A metafizika kiteljesedését Heidegger a technika uralmában pillantja meg. A technika lényegéről
szóló elmélkedés (A technika kérdése, 1949) megmutatja, hogy a modern technika horizontján az
ember és a tárgy közötti kapcsolat radikálisan átalakul: a tárgy dologszerűsége feloldódik a
kalkulálhatóságban, és evvel párhuzamosan a szubjektum is megszűnik létezni. A kutatás
üzemszerűsége a természetet kiszámítható, rendelkezésre álló nyersanyagként és erőforrásként
állítja elénk. A technika felől szemlélve csak az létezik, ami egy számító és tervező megjelenítés tárgya
lehet. Heidegger ábrázolásában az emberiség technikai fejlődése az egész Földgolyóra kiterjedő
totális uralmat eredményez, a tudomány diadalmas átalakulása technikává azonban nem más, mint a
metafizika betetőzése. Az individualitás felszívódik a kollektivizmusban, a „nemzetiszocializmus”, a
„sztálinizmus” és az „amerikanizmus” nem puszta politikai és kulturális irányzatot jelentenek, hanem
a metafizikai létfelejtés teljessé válását. A technika uralma azt a látszatot kelti, hogy minden az ember
terméke, vagyis az ember mindenben önmagával találkozik. Pedig épp ellenkezőleg: önmagával, saját
lényegével nem találkozik sehol. A számító-tervező gondolkodás ugyanis mindenre, még az emberre
magára is kiterjed, vagyis az ember már sohasem önmagával találkozik, hanem egy kiszámítható,
uralható, manipulálható létezővel.
      A lét felejtése azonban nem valami olyasmi, amit egy elszánt gesztussal meg lehetne szüntetni.
Heidegger kései gondolkodásának egyik fontos belátása, hogy a létfelejtés nem az ember
tökéletlenségének köszönhető, hanem magához a léthez tartozik hozzá. A létnek is van története, és
ez tulajdonképpen a létfelejtés különböző alakzatainak története, ami a létező létezőségének
különféle meghatározásaiban jelenik meg: ilyen az idea Platónnál, az energeia Arisztotelésznél, a
bizonyosság Descartes-nál, az abszolút tudás Hegelnél és a hatalom akarása Nietzschénél. A létről
való nem metafizikai gondolkodásnak azonban van a filozófiától független változata is: ez a költészet.
A költészet és általában a művészet az, ami időnként még felvillantja a lét gondolásának lehetőségét.
Heidegger elmélkedése Hölderlin, Rilke, Trakl és más költők műveiről nemcsak a költészet metafizikát
megkerülő gondolkodását mutatja meg, hanem a nyelv működéséről is mély belátásokkal szolgál.
Heidegger már a Lét és idő kapcsán is azt írja, hogy a művet részben egy nyelvi probléma miatt nem
fejezhette be: az idő és lét viszonyának helyes elgondolásához a metafizikai hagyománytól teljesen
független, új nyelvre lett volna szükség. Ez azonban – ahogy az Útban a nyelvhez szövegeiből kiderül –
nem történhet meg új kifejezések fabrikálásával, mintha lehetséges lenne a fenomének egyre
adekvátabb kifejezése. Egy ilyen elképzelés még mindig annak a metafizikai meggyőződésnek a
foglya, amely szerint a nyelv csupán a dolgok leképezésére és jelölésére szolgál. Egészen új viszonyt
kell elgondolni a nyelvvel – ebben segít a költészetről való elmélkedés. A költészet nem a dolgok
megjelölése, hanem a létező megéneklése és „felavatása”, mintha a létező ebben az énekben kerülne
először napvilágra. A költői beszéd ugyanis valójában feltárás, a Dichten, a költés a művészet
alapformája abban az értelemben, hogy a Dichten az el-nem-rejtettségbe hozza a létezőt. Ilyen
értelemben nemcsak a költészet, hanem például egy görög templom is ugyanezt a mozgást valósítja
meg. A műalkotás – ahogy az 1936-ban előadásként elhangzott, majd 1950-ben közölt A műalkotás
eredete című tanulmányban olvashatjuk – nem puszta dolog és nem is eszköz. A műalkotás világot
nyit meg, s a létezőt kiemeli az elrejtettségből. Ez a megnyílás azonban nem semleges és ártalmatlan,
hanem az igazság eseménye maga: a művészet az igazság működésbe állítása. Heidegger már itt is
hangsúlyozza, hogy a létezőt mindenekelőtt a nyelv képes megnyitni; ahol nincs nyelv, ott a létező
megnyílásáról sem beszélhetünk, az igazság történése ugyanis a költői mondásban jut szóhoz.

      Lét és nyelv viszonya tehát rendkívüli jelentőségű Heidegger számára. Jóllehet lemond egy új
nyelv kidolgozásáról, a gondolkodás feladatát mégis a nyelvre való mélyebb odahallgatásban látja. A
nyelv eredetibb tapasztalása – amit elsősorban a költészet tesz lehetővé – ugyanis azt mutathatja
meg, hogy a nyelv minden „tudományos”, vagyis pszichológiai, nyelvészeti, antropológiai
meghatározása másodlagos ahhoz képest, hogy minden fenomént a nyelv nyit meg számunkra. A
filozófia vége nem a gondolkodás vége, csupán azé az előállító-tárgyiasító metafizikáé, amely Platón
óta jellemzi az európai gondolkodást. Ehhez a tradícióhoz egyfelől hozzátartozik egy meghatározott
nyelv, amelynek a szókészletét le kell építeni, másfelől pedig egy meghatározott elképzelés a nyelv
működéséről, amely a nyelvet leképező-megjelölő funkciójára redukálja. Heidegger a gondolkodás
feladatának elsősorban e kettős akadály elhárítását és a nyelv eredendőbb tapasztalását tartotta.

      A filozófia vége és a gondolkodás feladatai (1964) című előadásban úgy vélekedik, hogy a
filozófia tulajdonképpen eljutott addig a pontig, hogy feloldódott a saját maga által létrehívott
tudományokban. Ezek a pozitív tudományok már csak létezőket látnak egy tudományos-technikai
szemlélet felől, és az uralkodó tudomány hamarosan a számítástechnika lesz. A filozófia tehát
megszűnik, de a gondolkodás számára marad még feladat: ebben a kiüresedett, technikai korszakban
is őrizni kell a metafizikán túli gondolkodás lehetőségét a kalkuláló, technikai racionalizmussal
szemben. A gondolkodás közvetlen hatásra aligha számíthat, viszont felébresztheti a készenlétet egy
másmilyen, a létre nyitottabb jövővel szemben.

8.9. Hermeneutika
A hermeneutika szó jelentése: az értelmezés tudománya. A hermeneutikai filozófia az értelmezés
különféle változatait és az emberi tapasztalatban betöltött szerepét teszi tárgyává. A fogalom
jelentése azonban többértelmű a hermeneutika történetét meghatározó különböző korszakoknak
megfelelően. Eredeti jelentése szerint a hermeneutika a szent szövegek interpretálását jelenti, vagyis
azoknak a jelentésrétegeknek a feltárását, amelyek a nyilvánvaló jelentés szintje mögött húzódnak
meg. Az exegézis mellett a hermeneutika a retorikához és a grammatikához is kapcsolódott. Az
antikvitás és a keresztény középkor után a hermeneutika második nagy korszaka a romantikával veszi
kezdetét, és a hermeneutika fogalmának modern jelentései ebben a fejlődésben alakulnak ki.

      Friedrich Schleiermacher módszeres hermeneutikájának egyik alapelve az, hogy a szöveget a
kortárs olvasó kontextusából kiindulva, nem pedig a későbbi értelmező kontextusa felől kell
megérteni. Másik alapelve a „hermeneutikai kör” megfogalmazása: a szöveg egészének megértése
feltételezi a részek megértését, a részek megértése pedig feltételezi az egész megértését. Vagyis a
részek megértése csak a kor egész kontextusának értése felől lehetséges.

     Második jelentésében a hermeneutika a megértés általános elmélete, és elsősorban a humán
tudományok sajátos megismerésmódjára vonatkozik. Wilhelm Dilthey szerint a humán tudományok
episztemológiájának első feladata a humán tudományok különböző válfajainak megkülönböztetése
és rendszerezése (történeti-filológiai tudományok, illetve rendszeres társadalomtudományok), a
második feladata pedig a természettudományokra jellemző magyarázat helyett a megértés általános
elméletének, vagyis a hermeneutikának a kidolgozása. Ennek a megértésfogalomnak a jellemzői: nem
kauzális magyarázatot ad, leíró jellegű és a megélt tapasztalatot próbálja szóhoz juttatni.

     A hermeneutika fogalmának harmadik jelentése Martin Heidegger gondolkodásához köthető.
Nála elsősorban a létmegértés, az előzetes értés, a lét és létező közötti differencia, valamint a nyelv
kiemelt jelentősége a meghatározó. Heideggernél a hermeneutika már nem a humán tudományok
önértelmezésének alapját jelenti, hanem az ún. fundamentális ontológiához tartozik: világban
létezésünk egyik alapjellegzetessége, hogy megértjük és értelmezzük környezetünket, vagyis a
tapasztalat elválaszthatatlan a megértéstől és a nyelvtől. Minden tudományos, filológiai, vagy humán
tudományi megértés erre a fundamentális megértési képességre épül, vagyis Heideggernél a
hermeneutika alapvetőbbnek bizonyul a tudományos igényeknél. Hans-Georg Gadamer ezen a
heideggeri alapon kritizálja a korábbi hermeneutikákat a tudományosságra való irányultságuk miatt.

    A hermeneutika fogalmának negyedik értelme a latens értelem feltárásában látja a
hermeneutika feladatát. Paul Ricœur nevéhez fűződik az a felfogás, amely szerint az értelmezés
tudománya a szimbólumokra és a tudattalan feltárására vonatkozik. A következőkben a 20. századi
hermeneutika e két legjelentősebb gondolkodójáról, Gadamerről és Ricœurről lesz szó.

8.9.1. Hans-Georg Gadamer (1900–2002)
Azok közé a fiatal filozófusok közé tartozott a 20-as évek elején, akiknek a Heideggerrel való
találkozás meghatározó élménnyé vált. Gadamer eredetileg művészettörténettel foglalkozott, a
művészet és a történetiség problémája filozófiai gondolkodásának később is állandó témája maradt.
Saját munkáját úgy fogta fel, mint a fiatal Heidegger hermeneutikai filozófiájának folytatását. Első
nagyobb művében, a Platón dialektikus etikájában (1931) a Philébosz című dialógus fenomenológiai
értelmezésére vállalkozott. Három mozzanatot érdemes kiemelni a gondolatmenetből: 1. A
szókratészi dialógus és a platóni dialektika közötti párhuzam elemzésével Gadamer a megértés
dialógusjellegére hívja fel a figyelmet. 2. A hermeneutika középponti kérdése nem általában a
megértés, hanem a megértés a nyelviség felől tekintve. 3. A harmadik mozzanat, amire Platón
kapcsán rámutat, az, hogy a dialogicitásnak etikai gyökerei vannak, amennyiben a beszélők
egymással szembeni nyitottságát feltételezi.

      Igazság és módszer (1960) című műve a filozófiai hermeneutika talán legfontosabb
összefoglalása. Gadamer hermeneutikájának középpontjában az a meggyőződés áll, hogy a
tudományos módszer nem az egyetlen és kizárólagos útja az igazság elérésének. A tudományok
objektivitásra és szigorú bizonyításra törekszenek, de a megismerésnek más módjai is vannak. A mű
célja az, hogy a tudományos módszer univerzális igényével szemben felmutassa az igazság olyan
tapasztalati formáit, amelyek túllépnek a tudományosságon: a művészet tapasztalatáról, a filozófia
tapasztalatáról és a történelem tapasztalatáról beszél. „Ezekben a tapasztalásmódokban – írja
Gadamer a Bevezetőben – olyan igazság nyilvánul meg, mely a tudomány módszeres eszközeivel nem
verifikálható” (Gadamer 1960/1984: 21). A mű egyik jelentős hozadéka a hermeneutikai igazság
fogalmának kidolgozása. Ez a fogalom visszautal Heidegger meghatározására, aki szerint az igazság
olyan esemény, amely egyszerre tár fel és rejt el valamit. Gadamer ezt a fogalmat továbbgondolva és
kiegészítve jut el saját igazságfogalmának meghatározásához, amelynek lényeges eleme olyan
fogalmak rehabilitálása, amelyeket az ún. tudományos gondolkodás a felvilágosodás óta elutasít.
Ilyenek az „előítélet”, a „tekintély” és a „hagyomány”. Gadamer megmutatja, hogy minden igazság
történetileg szituált és korlátozott, nincs tehát önmagában megálló, tiszta igazság, amelyet a
megfelelő tudományos módszer segítségével meghódíthatnánk. Az emberi tevékenység legnagyobb
része a nyelvhez, a beszédhez és az íráshoz kötődik, márpedig a nyelv sohasem teljesen áttetsző és
egyértelmű. Az emberi viselkedés megértése tehát mindig egyfajta értelmezés, ez az értelmezés
pedig a nyelven keresztül, a nyelvben leülepedett előzetes ismeretek játékba hozásával működik,
vagyis az előítélet például nem negatív és kiiktatandó mozzanata az értelmezésnek, hanem szükséges
előfeltétele. Gadamer ezt az alapvető értelmező tevékenységet nevezi hermeneutikának.

     Három, szorosan egymáshoz kapcsolódó fogalom játszik meghatározó szerepet Gadamer
hermeneutikájában: a játék, a hatástörténeti tudat és a horizontösszeolvadás. A játék a
hermeneutikai tapasztalat egyik legfontosabb metaforája: a játéknak saját rendszere és struktúrája
van, minek következtében a résztvevők úgy tapasztalják a játékot, hogy a játéknak elsőbbsége van a
játékos tudatával szemben. Minden megértés olyan, mint a játék: nem mi csináljuk, hanem
belevonódunk, rajtunk keresztül zajlik. A hatástörténeti tudat a heremeneutikai szituáció tudata,
olyan feladatot jelöl, amelyet sohasem sikerül teljesíteni. Nem létezik közvetlen, teljesen semleges
hozzáférés a műalkotáshoz vagy a hagyományhoz, nem tudjuk ugyanis „kireflektálni” magunkat abból
az összefüggésből, amely a hagyományhoz fűz. A hatástörténeti tudat nyitottság a hagyomány iránt:
annak tudata, hogy egy hagyomány áramlik át az értelmezőn, vagyis tudata nem tiszta önadottság.
Párhuzamos a dialogikus tapasztalattal, ahol a Te, a Másik csak akkor tapasztalható, ha igényeit nem
eresztjük el a fülünk mellett, és engedjük, hogy mondjon magáról valamit. A hatástörténeti tudat
értelme tehát az, hogy a hagyomány talaján állás – ahogy Gadamer megfogalmazza – „nem
korlátozza a megismerés szabadságát, hanem lehetővé teszi” (253). A horizont-összeolvadás ez
utóbbi gondolathoz kapcsolódik: a történeti szituáció jelenti minden lehetséges megértés horizontját
és kontextusát. A szövegolvasás példáján ez azt jelenti, hogy a megértés mindig az olvasó, illetve
értelmező elvárásainak és a szöveg által nyújtott értelemszerkezetnek egymáshoz kapcsolódásaként,
játékaként, egymásba olvadásaként jön létre. Az olvasás logikája a kérdés és válasz logikája, és ez a
dialogikus nyitottság jelenti minden tapasztalat alapját.

     Gadamer szerint a mindenkori megértés kiindulópontját képező horizontösszeolvadás valójában
a nyelv teljesítménye; tapasztalat és nyelv ugyanis szorosan összetartoznak. Az újkori tudományosság
a tapasztalatot az eltárgyiasítás, a természet leigázása és az előrejelzés fogalmai felől közelítette meg.
A hermeneutikai tapasztalat fogalma ezzel szemben azt jelenti, hogy önmagunkat ismerjük meg
jobban: a tapasztalat a tudás megváltozása, vagyis újabb tudás és az ezzel járó nyitottság
megszerzése. Amit tapasztalunk, azt Gadamer szerint nem semleges ismeretként szerezzük meg,
hanem szenvedés árán tapasztaljuk. „A hermeneutikai tudat tökéletessége nem a módszertani
magabiztosságban áll, hanem a tapasztalásra való készségben, amely a tapasztalt embert a
dogmatikusan elfogulttól megkülönbözteti” (uo.). Ez a tapasztalatfogalom azonban sohasem
eredményezhet tudományt és tudományos módszerként sem alkalmazható, mivel önmagunk és
végességünk tapasztalatát jelenti: nem tárgyi ismeretek felhalmozása, hanem megértés. Megértés és
tapasztalat pedig egyaránt csak a nyelv közegében lehetséges – ez Gadamer egyik alaptézise. A nyelv
rejtélye a beszélgetés felől tárható fel: a beszélgetésben a nyelv senkinek sem szabad tulajdona,
minden beszélgetés előfeltételez egy közös nyelvet. Világban létezésünk tulajdonképpen nyelvi
létezés. A megértés nyelviségének tételében azonban nem azon van a hangsúly, hogy minden
megértett tapasztalat nyelvi alakot ölt, hiszen ez banalitás. A gadameri hermeneutika a megértés
nyelviségén azt érti, hogy az a folyamat, ahogy a tapasztalatot szóba hozzuk és szóhoz juttatjuk, soha
nem zárul le egészen.

     Gadamer szerint a filozófia sohasem szolgáltathat végérvényes igazságokat. A
hermeneutika univerzalitása nem azt jelenti, hogy a hermeneutika egyetemesen érvényes
igazságokkal fog szolgálni, hanem azt, hogy a nyelv és a megértés közegében mozgunk és ez alól nincs
kivétel. Ez a közeg az univerzális, amelyben véges lényként tartózkodnunk kell.

8.9.2. Paul Ricœur (1913–2005)
A 20. századi francia gondolkodáson belül kétségtelenül Ricœur nevéhez fűzhető a hermeneutika
elterjesztése és új útjainak feltárása. Ricœur fiatalkorában a husserli fenomenológia követője volt, a
transzcendentális fenomenológia fő művét, az Eszmék egy tiszta fenomenológiához című könyvet ő
fordította le franciára és látta el kommentárokkal. Életműve tekinthető a hermeneutika és a
fenomenológia ötvözetének is, bár az angolszász nyelvfilozófia szintén hatott rá. Első jelentős
műve, Le volontaire et l’involontaire (Az akarati és az akarattalan, 1950) még a husserli eidetikus
módszert követi, célja pedig az, hogy feltárja az akarat fenoménjének alapvető, lényegi szerkezetét. A
későbbiekben a fenomenológia felől a hermeneutika felé közeledik. A fenomenológiából átveszi az
intencionalitás tételét, vagyis azt, hogy a tudat mindig valaminek a tudata, és ennek a kiegészítő
tételét: azt, hogy a tudat mindig jelentésteli módon irányul a tárgyára. A jelentés tehát ugyanolyan
fontos lesz Ricœur számára, mint az intencionalitás. Husserllel szemben, aki lehetségesnek tartotta a
jelentés közvetlen megragadását a konstitúciós elemzésen keresztül, Ricœur úgy vélekedik, hogy a
jelentést mindig csak kerülő úton, a hermeneutikai értelmezésen keresztül közelíthetjük meg.
Számára nem lehetséges a filozófia abszolút kezdőpontjáról és alapjáról beszélni, az emberi cselekvés
és szenvedés csak a szimbólumok, szövegek, történeti emlékek, művek és intézmények
értelmezésének bonyolult és hosszadalmas kerülő útján ragadható meg. Ricœur szerint a
fenomenológia feltárta a „jelentésteli” mezejét, ám a hermeneutikára van szükség, hogy ezt a mezőt
helyesen tudjuk értelmezni.

       Ricœur terjedelmes életművének egyes fejezetei felfoghatóak a hermeneutikai munka egy-egy
sajátos területre alkalmazásaként. A szimbólumok hermeneutikáját dolgozza ki 1960-as művében,
a L’homme faillible-ben (Az esendő ember), amelynek második része „A rossz szimbolikája” címet
viseli. A szimbólumok értelmezésének kiterjesztéseként születik meg a pszichoanalízissel való nagy
számvetése: De l’interprétation (Az értelmezésről. Esszé Freudról, 1965) című műve, amelyben az
álom szimbolikáját és a kulturális szimbólumokat elemzi, s ez alapján véli úgy, hogy a hermeneutikai
módszer és a pszichoanalízis értelmező munkája termékenyen párosítható. A pszichoanalízis ugyanis
Ricœur szerint a vágy szemantikájának kidolgozására tett kísérlet: azt akarja megragadni, hogy a vágy
miként nyilvánul meg a nyelvben, milyen kifejezéseket ölt és miként véti el a kifejeződést.

      A hermeneutikai módszert később kiterjeszti a szövegek értelmezéséről a költői és narratív
jelentés létrejöttének folyamatára. Az élő metafora (La métaphore vive, 1975) és a
háromkötetes Temps et récit (Idő és elbeszélés, 1983–1985) Ricœur saját jellemzése szerint
összetartozó, sőt iker művek. Az elsőben a metafora működését vizsgálja, és bemutatja azt a
folyamatot, ahogy a betű szerinti jelentés lerombolása a metaforában új jelentés létrejöttét teszi
lehetővé. A metaforák születése azért izgalmas, mert nem egyszerűen gazdagítja a leíró nyelvet,
hanem egyszersmind új referenciatárgyak létrejöttét is elősegíti. A metaforákkal nemcsak új módon
vagyunk képesek leírni a világot, hanem újfajta világtapasztalatra teszünk szert. Az Idő és
elbeszélés három kötetében Ricœur azt mutatja meg, hogy miként teremtenek új jelentést a
narratívák teljesen különnemű elemek (célok, okok, véletlenek, vágyak stb.) szintézisével. A
történetszövés hasonló a metaforák működéséhez, amennyiben a részekből új, jelentésteli egészet
teremt. Ricœur elméletének talán legfontosabb belátása az, hogy az idő tapasztalata
elválaszthatatlan a narratív szerkezetektől. Minden narratív értelemalakzat alapvetően idői jellegű és
az időtapasztalatot juttatja szóhoz. Az egész mű alaptézise szerint az idő csak annyiban válik emberi
idővé, amennyiben narratív alakzatokba szerveződik, és a narratíváknak csak annyiban van
jelentésük, amennyiben az időtapasztalatunkat jelenítik meg. Az időfilozófiák (elsősorban Szent
Ágoston és Arisztotelész) elemzése után az alaptézis elemzése következik a történelem és az
irodalom területén. A történettudománnyal kapcsolatban megjegyzi, hogy csak akkor őrizheti meg
kiemelt szerepét a humán tudományokon belül, ha nem oldódik el attól az alapvető képességünktől,
hogy történeteket kövessünk és megértsünk. Narratívák és idő összefüggését azután az irodalmon
keresztül vizsgálja meg három híres „időregény” (Virginia Woolf: Mrs. Dalloway, Thomas Mann: A
varázshegy, Marcel Proust: Az eltűnt idő nyomában) elemzésén keresztül. A harmadik kötetben sorra
veszi az idő apóriáit (pl. az idő vajon a lélekhez vagy pedig a természethez tartozik, vagyis
pszichológiai időről vagy kozmológiai időről kell-e beszélnünk), és arra a megállapításra jut, hogy
ezeket az apóriákat egyetlen időről szóló filozófiai elmélkedés sem tudta megoldani. Sem Kant, sem
Husserl, sem Heidegger nem volt erre képes: Ricœur heremeneutikai vizsgálódásai végül ahhoz a
belátáshoz vezetnek, hogy az idő tapasztalatához csak az idő narratív felfogásán keresztül juthatunk
el, és csak ez vezet túl az idő apóriáin.

     Egy későbbi jelentős művében, Soi-même comme un autre (Az önmaga mint másik, 1990) című
könyvében kidolgozza narratívidentitás-elméletét. Az önmagaság és az állandó változás, vagyis a
mássá levés dialektikájának labirintusából csak a személyes azonosságnak olyan felfogása vezet ki,
amely nem valamiféle szubsztanciális alapra, de nem is egyszerűen a test azonosságára épül, hanem
az önmagunkról elmesélt, majd újra elmesélt történeteken keresztül ragadja meg az azonosságot. Az
azonosság egy olyan értelemképződmény, amelynek narratív szerkezete van. Ricœur fenomenológiai
hermeneutikája hű marad ahhoz a meggyőződéshez, hogy önmagunkat csak akkor érthetjük meg, ha
végigjárjuk a szövegek, cselekedetek, emlékek és intézmények értelmezésének hosszú kerülő útjait.

8.10. Egzisztencializmus
Az egzisztencializmus nem egységes irányzat vagy iskola, egzisztencialista filozófiák egymástól
függetlenül jöttek létre elsősorban Németországban és Franciaországban. Az alapélmény azonban
minden esetben hasonló: elégedetlenség a hagyományos, megismerésre irányuló (neokantiánus,
pozitivista, reflexiós) filozófiákkal szemben azon meggyőződés alapján, hogy ezek a gondolati
rendszerek nem tudnak segítséget adni az életünk számára igazán jelentős problémák megoldásában.
Az egzisztencialista filozófusok olyan gondolkodókat tekintenek elődeiknek, mint Pascal, Kierkegaard
és Heidegger. A 20. századi egzisztencialisták közé sorolhatók: Karl Jaspers, Jean-Paul Sartre, Nyikolaj
Bergyajev, Gabriel Marcel. Az egzisztencialista irányultságú filozófiákat úgy lehetne jellemezni, hogy a
filozófus észreveszi: nem lehet szigorúan elválasztani a filozófia tárgyát a filozófia szubjektumától. A
filozófia reflexívvé válik abban az értelemben, hogy a filozófus immár nem semleges szemlélőnek
tekinti magát, hanem saját létmódját is az elmélkedés tárgyává teszi: a tudat, a szabadság, a
transzcendencia, a halál, a bűnösség, a szorongás kerülnek érdeklődése homlokterébe a tudat-tárgy
viszony, illetve a megismerés helyett. Ennek következtében az egzisztencializmus nem választja el a
megismerést és az ontológiát a moráltól és a gyakorlati cselekvéstől. Azzal párhuzamosan, ahogy a
filozófus saját személye is megjelenik a gondolkodásában, egyfelől csökken a különbség irodalom és
filozófia között, másfelől csökken a különbség gondolkodás és közéleti cselekvés között.

8.10.1. Karl Jaspers (1883–1969)
Eredetileg pszichiáter volt. 1913-ban jelent meg első jelentős műve, az Általános
pszichopatológia, ám ezt követően már elsősorban filozófiai műveket adott közre. Filozófusként
a Psychologie der Weltanschauungennel (Világnézetek pszichológiája, 1919) lépett a nagyközönség
elé. Az olyan fenomének elemzésével, mint amilyen a bűn, a halál, a véletlen, a küzdelem stb. meg
akarta mutatni, hogy az ember élete során szükségképpen jut olyan határhelyzetekbe, amelyekben
nem tud az elméleti észre hagyatkozni. Ezeknek a problémáknak az elemzése révén látványosan
szakított a század eleji neokantiánus filozófia intellektualizmusával. Egy olyan gondolkodást szegezett
ezzel szembe, amely Kierkegaardhoz, Nietzschéhez és másokhoz kapcsolódva az emberi egzisztenciát
tartotta kiindulópontnak.

      1932-ben látott napvilágot háromkötetes Philosophie (Filozófia) című nagy, összefoglaló műve,
amelyben tisztázni igyekszik a filozófia és a tudományok kapcsolatát. A filozófiának, szemben a
szaktudományokkal, nincs lehatárolt tárgyterülete, hanem a lét egészével foglalkozik és az ember
létben elfoglalt helyével. Ilyen értelemben bármi filozófiai jelentőségre tehet szert, ha létezésünk
határaihoz és alapjaihoz vezet el bennünket. Tulajdonképpen csak a filozófia képes arra, hogy
túllépjen az eltárgyiasító hétköznapi tapasztalaton és a tudományos megismerésen, s ezért a
filozófiának nem tudományos, hanem egzisztenciális jelentősége van. Hogy betölthesse szerepét, a
filozófiának szakítania kell az eltárgyiasító és világra orientált gondolkodással. Ennek megvilágítására
Jaspers megkülönböztet objektív és szubjektív létet. Az objektív lét négy különböző valóságszférára
osztható: a fizikai törvények által meghatározott élettelen természetre, az organikus életre, a lélekre
mint élményre és végül a szellemre mint gondolkodó és világi tárgyakra irányuló tudatra. A szubjektív
lét ezzel szemben az én vagy ego fogalmával jellemezhető. A tudományok csak a tárgyi világra
vonatkoznak, ezért nem tudják a teljes valóságot megvilágítani. Ami a tudományos világképből
hiányzik, az pontosan a szubjektív lét, az egyedi, egyszeri én léte, vagyis az egzisztencia. A
szubjektumot Jaspers szerint nemcsak a pozitivista ténytudományok, de még a szellemtudományok
sem képesek megragadni. Ez utóbbiak ugyanis még mindig az objektív léttel vannak elfoglalva, az
objektív lét harmadik és negyedik szintjével, vagyis a lelki és a szellemi létmódokkal. Jaspers szerint a
filozófia akkor tölti be feladatát, ha azt próbálja megmutatni, ami túl van az objektív léten, például a
csodálkozás állapotát, ami minden filozófia kezdete, vagy olyan fenoméneket, mint a szenvedély, a
kétség, a bűntudat stb. Ahol a tudományos objektivitás a határaihoz érkezik, ott lépi át e határokat a
filozófia, ott következik a gondolkodás mint egzisztenciafilozófia.

      Ha az én természeténél fogva gyökeresen más, mint a tárgyi és objektív létezés, akkor milyen
értelemben lehet egyáltalán az énről beszélni? Ez az a meghatározó filozófiai probléma, amelynek
megoldását Jaspers célul tűzi ki. Először is az én fogalmának különböző értelmeit kell tisztázni.
Jaspers szerint beszélhetünk empirikus énről, ami nagyjából megfelel a hétköznapi tapasztalat
énfogalmának, és amire a különféle tudományok (orvostudomány, pszichológia, szociológia stb.)
vonatkoznak. Az én ugyanakkor jelenti azt a tudatot is, amelynek számára minden megjelenő az
objektív lét formáját ölti. A tudós például, aki az objektív létet vizsgálja, nemcsak empirikus énnel
rendelkezik, hanem tudattal is. A tudat minden lehetséges objektivitás szubjektív ellenpárja, illetve
előfeltétele, ám mint ilyen még nem rendelkezik individuális jellemzőkkel: az egyik tudatot
helyettesítheti a másik. Ezt a tudatot az önreflexióban fedezhetem fel. Az önmagamra, vagyis énemre
irányuló reflexió azonban csalóka, hiszen az énből egy félig-meddig tárgyi létezőt csinál, amennyiben
eltárgyiasítja az ént. Csak akkor jutunk el az én harmadik és tulajdonképpeni értelméhez, az én
mint egzisztencia fogalmához, ha szakítunk ezzel az eltárgyiasító szemlélettel és a reflektált tudat
fogalmával.

      Az egzisztencia azonban kétértelmű fogalom: egyrészt jelenti a puszta tárgyi meglétet a
skolasztikus használat értelmében az esszenciával, vagyis a lényeggel szemben, másrészt azonban az
individuális, énszerű létet is, aminek alapjellegzetessége, hogy önmagához és saját létlehetőségeihez
viszonyul. Az én nem egy puszta tárgy a többi között, hanem olyan lét, amely saját egzisztenciájával
és saját lehetőségeivel áll kapcsolatban. Az egzisztencia nem olyasmi, ami kívülről történik meg az
énnel, mint egy elháríthatatlan esemény, hanem sors, amelyet ő maga formál választásain keresztül.
A választás természetesen mindig egzisztencialehetőségekre vonatkozik, tehát nem tökéletes
kötetlenségben és szabadságban történik meg, mégis sorsot és egzisztenciát alkot. Az egzisztáló
embert jellemző szabadságot félreértés a meghatározó okok puszta hiányaként elgondolni. A
szabadság hagyományos megközelítése helytelen eljáráson alapul: először tárgyiasítja az ént, vagyis
én-dolgot csinál belőle, majd olyan dologként kezeli, amely vagy kauzálisan meghatározott, vagy
kauzálisan meghatározatlan, azután ezt az utóbbi felfogást, az indeterminizmust nevezi
szabadságnak. Ez a megközelítés azonban elvéti a valóságos szabadságot, hiszen az okok puszta
hiánya egy teljesen negatív meghatározás, amely alapvetően az objektív létmódhoz tartozó
kategóriákkal operál. A szabadságot Jaspers szerint ezért definiálni sem lehet, a definiálás ugyanis
eltárgyiasító meghatározás.

     A Filozófia című háromkötetes mű második kötete az Existenzerhellung (Egzisztencia
megvilágítása) címet viseli. A filozófia nem szolgálhat objektív elmélettel arra vonatkozóan, hogy mi a
szabad ember lényege, pusztán elvezetheti egy pontig az embert, ahol már neki magának kell
megtapasztalnia saját lehetőségeit. Az egzisztenciamegvilágítás módszere csak közvetett lehet:
Jaspers előszeretettel utal az ún. határhelyzetekre. A normális, hétköznapi szituációk átláthatóak és
kezelhetők, határhelyzetről akkor beszélünk, amikor olyan szituációban találja magát az ember,
amelyben a tervezés és az eltárgyiasító hozzáállás csődöt mond. A halál, a szenvedés, a bűn, a
szerelem élményeiben radikális módon szembesülünk az emberi egzisztencia határaival, de
egyszersmind az emberi egzisztencia szabadságával is. Az egzisztencia Jaspers szerint az ilyen
határhelyzetekben valósítja meg önmagát, amennyiben a határhelyzetben tudatosul önmaga
számára, és vállalja önmagát. A filozófia feladata valójában ennek a végső választásnak az
előkészítése.

8.10.2. Jean-Paul Sartre (1905–1980)
A 20. századi francia gondolkodás egyik legismertebb alakja. Kétéves korában elveszítette apját,
utána anyai nagyapjánál nevelkedett. Nemcsak filozófusként, hanem regényíróként és
drámaszerzőként is komoly hírnévre tett szert. 1964-ben megkapta a Nobel-díjat, de baloldali
meggyőződése miatt visszautasította a díj átvételét. Filozófiai fejlődésére nagy hatást gyakorolt, hogy
1933 novemberétől 1934 júliusáig ösztöndíjasként Berlinben tartózkodott és megismerkedett Husserl
műveivel. Lelkesen üdvözölte a fenomenológia elkötelezett tárgyszerűségét, s azt a tudatos
módszertani szigorúságot, amellyel Husserl mindenféle spekulációt ki akart küszöbölni a
gondolkodásból, s amivel magukhoz a dolgokhoz, akár a leghétköznapibb eseményekhez igyekezett
visszatérni. Sartre úgy érezte, hogy a megcsontosodott és üres spekulációba merevedett filozófiai
hagyomány teljes reformja várható a fenomenológiától. 1936-tól kezdve sorra jelennek meg korai
művei a transzcendentális én, a képzelet, az érzelem problémáiról, amelyek mind a fenomenológia
belátásaira és módszerére támaszkodnak.

      Nem vette azonban át kritikátlanul a husserli gondolkodás alaptételeit. Erősen elutasító volt
például azzal a feltevéssel szemben, hogy a tudat konstitúciós tevékenységének lenne egy végső
középpontja, amelyet Husserl transzcendentális egónak nevezett, s amihez egy ideálisan rögzített
tudati szerkezet tartozna. Ez a kritika Az ego transzcendenciája (La transcendance de l’ego, 1936)
című korai írás legfontosabb hozadéka. Sartre úgy vélekedett, hogy a fenomenológia alapeszméjének,
a „vissza a dolgokhoz!” jelszavának elárulása az úgynevezett transzcendentális fordulat, amelynek
értelmében Husserl minden konstitúciós tevékenységet visszavezetett egy végső forrásra, a
transzcendentális egóra. Sartre egyetért a fenomenológia alaptézisével, miszerint a tudat
intencionális tudat, vagyis mindig valaminek a tudata. Ennek következében a világgal való
kapcsolatunk egyfajta konstitúciós tevékenységként írható le, amelyben a tudat elválaszthatatlan a
számára megjelenő tárgytól, és azt ő maga teszi olyanná, ahogy épp megjelenik. Sartre azonban úgy
vélte, hogy csak a közvetlen tudati élményeink adódnak számunkra, ezek mögött semmiféle rögzített
én és semmiféle végső értelemstruktúra nem található. A transzcendentális ego valójában egy
kivetítés eredménye, nem pedig élményeink valóságos alapzata. A korai Sartre fenomenológiai
törekvéseit talán a következőképpen lehetne összegezni: le kell bontani minden tudati kivetítést,
hogy magukat a fenoméneket pillanthassuk meg eredeti közvetlenségükben.

      Ennek a programnak része a képzeletről szóló két fenomenológiai értekezés: L’imagination (A
képzelet, 1936), L’imaginaire (A képzeletbeli, 1940). A racionalista hagyománnyal szemben Sartre
hangsúlyozza, hogy a képzeleti kép nem egy külső, tapasztalati tárgy elhalványult képmása bennünk.
Ebben az esetben ugyanis a képzelet egy teljesen passzív, alárendelt képesség lenne, az észlelés
egyfajta mellékterméke. Sartre szerint a képzelet az emberi tudat egyik legfontosabb, aktív és
teremtő képessége. Valamit elképzelni nem az észlelt valóság utánzását jelenti. A képzelet ugyanis a
világra vonatkozó intencionális tudat egy specifikus válfaja, lényege a valóság önálló, produktív és
szintetikus alakítása. A képzelet alapját az az adottságunk jelenti, amely Sartre későbbi filozofálása
szempontjából talán a leglényegesebb: a tudat képes elszakadni a valóságtól. Ez a tagadás, sartre-i
műszóval a „semmítés” mozgása. Ebben a valóságtól való függetlenedésben fejeződik ki a tudat
legfontosabb jellegzetessége: nem csupán egy szituáció által meghatározott, hanem önálló,
semmítésre és a konkrétumoktól való eloldódásra is képes tudat. A képzelet, vagyis a képek látása és
a nem valóságos helyzetek elképzelése, végső soron tehát a tudat legfontosabb jellemzőjének
bizonyul.

      Ez az elemzés nyitotta meg az utat a Sartre-ot igazán foglalkoztató kérdés, a tagadás, ezen
keresztül pedig a szabadság működésének leírásához. Filozófiai fő műve, A lét és a semmi Husserl
fenomenológiája mellett már a heideggeri ontológia nyomait is magán viseli. Az 1943-ban megjelent
nagy művet a német hadifogolytáborban (1940 nyarától 1941 márciusáig) folytatott rendszeres
Heideggerolvasás és értelmezés készítette elő. A lét és a semmi egy fenomenológiai ontológia
kidolgozását tűzi ki célul, amelynek középpontjában az önmagában-való (en soi) és az önmagáért-
való (pour soi) megkülönböztetése áll. A két fogalom a dolog és a tudat hagyományos kategóriáit
helyettesíti, immár ontológiai megközelítésben: a lét egyik régiója áthatolhatatlan, zárt, és megáll
magában, vagyis önmagában-való, változatlan, dologi létezés, a lét másik régiója ezzel szemben
változó és tünékeny, állandó átalakulásban, időbeli változásban van: önmagáért-való. A tudatban
nincs semmiféle önazonos Én, a tudat így Sartre szerint végül is csak a léttel szembeni nemlétként,
vagyis Semmiként értelmezhető. Így jutunk el a Lét és a Semmi szembeállításáig. Sartre filozófiai fő
művének a középpontjában tulajdonképpen a Semmi értelmezése áll. A Semmi nem egy dolog, ami
valamilyen különleges módon létezne, de nem is a Lét teljes tagadása, hiszen akkor csak negatív
meghatározásként tudhatnánk róla. A Semmi nem más, mint az a dinamikus, idői hasadás a Létben,
amit tudatnak hívunk. A tudat semmítő tevékenysége egy hasonlattal kifejezve olyan, mint a vizuális
mezőben a vakfolt, amelyet sohasem láthatunk, viszont a tekintetünket elmozdítva utólag
tapasztalhatjuk a „jelenlétét”. A tagadás és a képzelet működése ennek a semmítő tevékenységnek
az aspektusai. A legfontosabb aspektus azonban a szabadság: a tudat a semmítő tevékenység
megértése révén el tud szakadni a közvetlen meghatározottságoktól, és képessé válik szabad
döntésekre, vagyis öntudatra ébred. Önnön szabadságunk azonban egyszersmind szorongást is
ébreszt: a saját lehetőségeinktől és a szabadság semmisségétől való szorongás a tulajdonképpeni
metafizikai élmény. A szorongásra kétféle választ lehet adni: az ember képes önmagát választani,
elviselni a szabadságot és cselekedni, vagy pedig menekül a szabadság és a szorongás elől. E
menekülés kifejeződése a rosszhiszeműség, az az állapot, amikor hazudunk önmagunknak, és
megpróbáljuk elfedni a valóságot. A szabadság és a szituáció dialektikája nemcsak a Lét és a
semmi című mű, hanem az egész Sartre körül kibontakozó egzisztencialista mozgalom alapgondolata.

      A szabadság, a szituáció és az elkötelezettség fogalmai szinte kikényszerítik, hogy Sartre aktív
gyakorlati és közéleti szerepet vállaljon. Részt vett az ellenállásban, ám úgy gondolta, hogy egy
értelmiségi számára nem a harc, hanem az irodalom a legalkalmasabb eszköz a küzdelemre:
filozofikus regényei, elbeszélései és drámái nagy hatást gyakorolnak a közönségre. 1945 októberében
hangzik el Az egzisztencializmus humanizmus című előadás: Sartre ekkor már óriási népszerűségnek
örvend, a teremben olyan nagy volt a zsúfoltság, hogy többen elájultak. A előadás
gondolatmenetében Sartre elsősorban azokkal a meggyőződésekkel igyekszik szembeszállni, amelyek
az embertől függetlenül létező értékekre támaszkodva azt állítják, hogy az ember lényege előzetesen
meg van határozva. Sartre azt állítja, hogy emberi lényeg nincs. Az egzisztencializmus ezért abból az
alaptételből indul ki, hogy a létezés megelőzi a lényeget. Egyszerűbben: az ember teszi magát azzá,
ami. Ennek következtében az ember – egy híres sartre-i meghatározással – szabadságra van ítélve,
hiszen nem támaszkodhat semmilyen, létezéséhez képest transzcendens lényegre. Az emberi
létezést, az egzisztenciát szorongás, választás és szabadság jellemzi.

      Az „egzisztencializmus” elnevezés Gabriel Marceltől (1889–1973) származik, és Sartre csak némi
habozás után fogadta el. Az egzisztencializmus azoknak a fiatal íróknak és értelmiségieknek a
gondolkodását jelölte, akik a háború utáni euforikus hangulatban szakítani akartak az avíttnak tartott
gondolkodási módokkal, a szabadság fogalmát tartották a legalapvetőbbnek és Sartre-ot tekintették
szellemi vezérüknek. A felszabadulás intellektuális mozgalma Franciaországban a marxizmussal vagy a
kommunizmussal szemben az egzisztencializmus lett. A háború utáni francia egzisztencializmus
azonban nem csupán filozófia volt, hanem egy egész életformát jelentett, amely a kávéházi vitákhoz,
az éjszakai élethez és a jazzhez kötődött. Az egzisztencialista gondolkodás alaptézisei Sartre
drámáiban, Albert Camus (1913–1960) regényeiben és esszéiben, valamint Boris Vian (1920–
1959) írásaiban fogalmazódnak meg.

      Az 50-es évektől kezdve Sartre közeledett a Kommunista Párthoz. 1960-ban megjelent második
nagy, rendszeres filozófiai műve, A dialektikus ész kritikája már tükrözi érdeklődését a
történetfilozófiai és politikai kérdések iránt, és a marxizmus elmélyült, kritikus átgondolását tűzi ki
célul. Sartre ebben a műben egzisztencializmus és marxizmus sajátos keverékét hozta létre. Arra tett
kísérletet, hogy ontológiai alapzatot szolgáltasson a marxizmusnak: ennek középpontjában a
szükséglet mozzanata áll, ami az embert jellemző ontológiai hiányból érthető meg. Utolsó nagy
műve, a Flaubert-ről szóló, háromkötetes monográfia (L’idiot de la famille [A család idiótája], 1972),
amelyben saját egzisztencialista gondolkodását a pszichoanalízissel szembesíti Flaubert életének és
korának leírásán keresztül.

8.11. A francia fenomenológia
A német szellemi életben rendkívüli törést okozott a második világháború, és a megváltozott
légkörben a husserli fenomenológia szigorú, aprólékos elemzései elvesztették jelentőségüket. Akik
kapcsolódtak még a fenomenológiai hagyományhoz, azok elsősorban Heidegger gondolkodását
követték. A fenomenológia azonban nem szűnt meg, mivel súlypontja áthelyeződött Franciaországba.
Ez nem csupán földrajzi változást jelentett, hanem módszertani és tematikus átrendeződést is. Sartre,
Merleau-Ponty, Ricœur, Derrida és Lévinas nemcsak a meglévő hagyományhoz kapcsolódtak, hanem
új lendületet adtak a fenomenológiának. A 30-as évektől kezdődően érezhető a francia filozófiai
életben az elégedetlenség a karteziánus, reflexiós filozófiák örökségével, valamint a neokantiánus
hagyománnyal szemben, amelyet elsősorban Léon Brunschvicg (1869–1944) személyesített meg. Az
átalakulásra nagy hatással van a fenomenológia, az ekkoriban induló új nemzedék gondolati
tájékozódását a három H, vagyis Hegel, Husserl és Heidegger jelenti. Jól kifejezi a korhangulatot Jean
Wahl 1932-ben publikált könyvének a címe: Vers le concret (vagyis „a konkrétum felé”, illetve „vissza
a konkrétumhoz”). A konkrétumhoz való odafordulás eleinte az emberi egzisztencia felé fordulást
jelentette, a test, a Másik létezése és a történelmileg-politikailag elkötelezett létezés
problémacsoportjain keresztül. Az erős egzisztenciafilozófiai jelleg mellett azonban a konkrétumhoz
való odafordulás a fenomenológia iránti érdeklődést is magával vonta. A francia gondolkodók olyan
témákkal gazdagították a fenomenológiai hagyományt, mint a tudattalan, az interszubjektivitás, a
nyelviség stb. A konkrétumhoz való fordulás két alapvető értelemben határozta meg a francia
gondolkodást: 1. A konkrétum egyfelől jelentheti azt, ami közvetlen, vagyis ami a reflexió előtt adott.
Ez elsősorban a karteziánus, reflektív gondolkodással való szakítást és olyan dimenziók filozófiába
való beemelését jelentette, amelyre a karteziánus hagyomány vak volt: a testiség, a vágy, az érzéki-
érzelmi szféra stb. 2. A konkrétum azonban jelentheti a közvetítéseknek azt az összefüggését is,
amelyben a szubjektum él, vagyis a társadalmi, a történelmi és a nyelvi-kulturális világot. A
konkrétumhoz való visszatérés ebben az értelemben éppen azt jelenti, hogy semmi sem adott
közvetlenül a szemlélet számára, hanem épp ellenkezőleg, minden tapasztalat közvetítések sorozatán
keresztül jut el a szubjektumhoz.

8.11.1. Maurice Merleau-Ponty (1908–1961)
1926-tól a párizsi École Normale Supérieure hallgatója, ahol többek között Sartreral és Simone de
Beauvoirral kerül közeli kapcsolatba. 1937-ig tevékenyen részt vett az Esprit című folyóirat körüli
alkotókörben. 1939-ben látogatást tett Leuvenben, ahol Husserl kéziratos hagyatékát tanulmányozta.
1945-től a lyoni egyetemen, majd 1949-től a Sorbonne-on tanít a gyermekpszichológiai és pedagógiai
tanszéken. Váratlan halála miatt töredékben maradt második alkotókorszakának fő műve, A látható
és a láthatatlan (Le visible et l’invisible).

      Merleau-Ponty gondolkodása elsősorban a tapasztalat reflexivitás előtti összetevőinek
feltárását tartotta feladatának, filozófiájának ezért kiemelt fontosságú témája a testiség kérdése.
Merleau-Ponty a fenomenológiában látta azt az új gondolati irányt, amelynek segítségével ki lehet
szabadulni a megcsontosodott hagyományt uraló ellentétből: az objektív tudományokra támaszkodó
naturalizmus és a reflexív tudatfilozófia ellentétéből. Korai gondolkodásának egésze felfogható
eloldódásként ettől a hagyományos szembeállítástól és egy olyan harmadik dimenzió kereséseként,
amely meghaladja a hibás kettősséget. Az a szféra, amely a leginkább kifejezi a tapasztalás
elevenségét és amely a hagyományt uraló kettős beállítódás számára mégis láthatatlan maradt,
Merleau-Ponty szerint a tapasztalat testi jellege. Filozófiai törekvéseinek középponti kérdése tehát
így hangzik: mit jelent a tapasztalás testisége?

      Merleau-Ponty gondolkodásának egyik legfigyelemreméltóbb vonása az, hogy sohasem
elégedett meg a puszta filozófiai elmélkedéssel. A konkrét, kísérleti tudományok eredményeit
ugyanúgy megpróbálta felhasználni, mint a filozófusok belátásait. Korai korszakának két műve
(tulajdonképpen a párhuzamosan írt két doktori disszertációja) ezt a kettős megközelítést tükrözi. La
structure du comportement (A viselkedés struktúrája, 1942) című könyv a testi viselkedés, az
organizmus környezethez való viszonya és az organikus viselkedés különféle szintjeinek leírásán
keresztül mutatja meg a testi létezés sajátosságait. Itt tehát a korabeli pszichológia, fiziológia,
etnológia és biológia eredményei alapján közelít meg egy olyan szférát, a test és a viselkedés
szféráját, amelyet – a könyv alaptétele szerint – nem lehet kimerítően jellemezni a hagyományos,
naturalisztikus     tudomány        tárgyiasító    szemléletével.    A     másik     mű, Az     észlelés
fenomenológiája (Phénoménologie de la perception, 1945) ugyanezt a feladatot fenomenológiai
eszközökkel, vagyis a nem empirikus fenomének gondos leírásával teljesíti. A testi viselkedéssel
szemben itt már a testi észlelés részletes vizsgálata a cél. A tapasztalás folyamata és az észlelés
elemei nem írhatók le a hagyományos reflexív filozófia kategóriáiban, ami minden jelenséget világos
és artikulált, vagyis logikailag rendezett tudati jelenségként fog fel. A keresett harmadik dimenziót,
amely természet és szellem, valamint test és lélek elválasztásait képes meghaladni Merleau-Ponty
szerint a struktúra és a Gestalt (alakzat) fogalmai teszik sajátosan megragadható kutatási területté.
Mindkettő azt a szférát jellemzi, amely nem tisztán szubjektív és nem is tisztán objektív, azt a köztes
szférát, amelyhez az utat egyfelől az organizmus és a környezet strukturális összefüggései, másfelől a
tapasztalást jellemző és a tudatos elhatározást megelőző egészlegesség nyitja meg.

Észlelés és testiség. Az észlelés fenomenológiájában Merleau-Ponty immár nem kívülről közelít a
tapasztalás és a tapasztalati értelem keletkezésének problémájához. A fenomenológiai leírás
középpontjában az a tézis áll, hogy az észlelés nem egy a többi fenomén közül, hanem példaszerű és
alapvető fenomén. Az észlelés ugyanis az az eredeti kontaktus a valósággal, ami minden predikatív
különbséget megelőz, s amire minden egyéb világhoz való viszony (nyelvi, kulturális, erkölcsi,
esztétikai stb.) ráépül. Az észlelés nem tudatos, intencionális aktus, hanem a világhoz való viszonyunk
alapzata, amiből minden egyéb aktus kibomlik; a vele szemben álló világ pedig nem tárgy, illetve
tárgyi összefüggés, hanem tapasztalati mező.

      Az észlelés eredendő világát azonban nem egykönnyen találjuk meg, hiszen kulturális,
tudományos és filozófiai előítéletek sokasága fedi el előlünk. Merleau-Ponty szerint egy átfogó
előítélet teszi láthatatlanná az észlelés eredeti állapotát, s ezt az előítéletet egyaránt osztja az
empirikus szenzualizmus, az asszociációs pszichológia, valamint az intellektualista filozófia. Az
előítélet abban a feltevésben foglalható össze, hogy a világ, mint tények összessége, készen
áll előttünk. Ha a világ készen adott a számunkra, akkor a tapasztalat nem más, mint e kész világ
passzív letapogatása. Merleau-Ponty ezzel szemben arra a belátásra jut, hogy nincsenek készen adott
dolgok és dologi összefüggések, az eredendő észlelés szintjén a világ mindig befejezetlen és sohasem
teljesen meghatározott. Az észlelés tehát maga is alakítja ezt a világot. A fenomenológia feladata az,
hogy a még befejezetlen és nyitott észleleti világnak, valamint a teremtő tapasztalati mozgásnak a
struktúravonalait és eredendő alakzatait kitapogassa.

      Merleau-Ponty fenomenológiai leírása az észleléssel kapcsolatos klasszikus előítéletek
kritikájával veszi kezdetét. Elutasítja a klasszikus ismeretelméleteknek azt a megkülönböztetését,
amely az észlelés érzéki anyagát élesen elválasztja az intellektuális formától. Az észlelés tárgyiságával
kapcsolatos második kritika az asszociációs elméletekre irányul, amelyek az elszigetelt érzéki
adottságok feltevéséből indulnak ki. Merleau-Ponty szerint az ingerek asszociációja nem előzi meg az
egész konstitúcióját, az észlelés ugyanis már mindig is egészleges alakzatokra támaszkodva
bontakozik ki. Az észlelés nyitott állapotát nem atomi érzetek alaktalansága, hanem elemi formák,
alakzatok és értelem-összefüggések felvillanása jellemzi. Ugyanígy elutasítja az intellektualizmust is,
mert az túl sokat bíz a gondolkodásra és eltekint a tudatműködés sokféle alkalmi esetlegességétől.
Úgy tekint a tudatra, mintha mindig tökéletesen éber és koncentrált lenne, mintha sohasem
lankadna a figyelme és sohasem merülne álomba, vagyis úgy, mintha a tudat nem testben lakozna.

      A test elemzése egészen sajátos helyet foglal el Merleau-Ponty fenomenológiájában. Úgy tűnik,
hogy a keresett harmadik dimenzió kulcsa ennek a sajátos fenoménnek a helyes értelmezése. A test
ugyanis nem pusztán objektum a világ többi dolga között, vagyis nem meríthető ki a klasszikus
pszichológia és fiziológia mechanisztikus szemléletével, ugyanakkor nem is vezethető vissza a tiszta
tudat működésére. A test filozófiailag kitüntetett helyzete abban a tételben foglalható össze, hogy
nem egyszerűen a tapasztalás közege, hanem egyszersmind az értelemképződés eredete is. A testről
való fenomenológiai gondolkodás mindenekelőtt perspektívaváltást igényel: a fenomenológus nem
általában beszél a testről, hanem a saját test (corps propre) észlelésben játszott szerepét próbálja
megvilágítani. Így válik világossá, hogy a test nem tárgy, hiszen a saját testem nem tárgy az észlelési
mezőmben, hanem az észlelés állandó fenomenális összetevője. Ott van állandóan, de közvetlenül
sohasem a tapasztalás tárgya: nem a testemet észlelem, hanem a testemmel észlelek. A test
egyszerre médiuma a világgal való minden kapcsolatunknak, ugyanakkor az is, ami által létezésünk
lehorgonyzódik ebben a világban.

      Az időiség ugyanolyan alapdimenziója létezésünknek, mint a testiség. Merleau-Ponty itt is
újraértelmezi a korábbi és számára túlságosan is intellektualizáló időértelmezéseket. Arra hívja fel a
figyelmet, hogy az időben nem úgy vagyunk benne, mintha jelenbeli énünk egy egybefüggő múlt
meghosszabbítása lenne. Az idő egyrészt nem pillanatok lineáris sora, másrészt a gondolkodó
szubjektum számára nem teljesen áttekinthető. A reflexió számára hozzáférhetetlen szférák
felmutatása tulajdonképpen egy sajátos időviszonyra utal, és ez Merleau-Ponty fenomenológiájának
egyik legfontosabb belátása. A tárgy előtti, személy előtti és jelentés előtti (Merleau-Ponty
műszavaival preobjektív, preperszonális, prepredikatív) értelemképződés végső horizontja egy olyan
előzetes adottság, amely minden lehetséges tudatosságot megelőz, és ez voltaképpen nem más, mint
világba és testbe születésem ténye. Ez az a múlt, amely „soha nem volt jelen”, tehát soha nem éltem
át: egy másra már visszavezethetetlen, végső adottság. Merleau-Ponty ezáltal végleg szakít a korábbi
filozófiai időfogalmakkal, amelyek vagy az objektív idő lineáris pillanatsorként való felfogására, vagy a
szubjektív időtudat jelenbeliségére épültek.

Egy új ontológia felé. Merleau-Ponty a 40-es évek végén sejteni kezdte, hogy Az észlelés
fenomenológiájának gondolatmenete, minden újdonsága és radikalitása ellenére, tulajdonképpen
nem tudta végrehajtani a maga elé tűzött feladatot. A cél a szubjektum-objektum hibás kettőssége
mögötti harmadik dimenzió felmutatása és leírása lett volna. Ám Merleau-Ponty arra ébredt rá, hogy
ha az észlelés leírásakor pusztán a szubjektum előtti preszubjektív működésről beszélünk, akkor még
mindig megmaradunk a szubjektum-objektum szembeállításnál. A tudatos szubjektum előtti
öntudatlan szubjektivitás feltételezése még mindig a „tudat” fogalomkörében mozog, noha ezt a
tudatot látszólag feloldja a személytől független és öntudatlan tudati tevékenységekben. A kései
Merleau-Ponty az észlelést már nem leképezési viszonyként fogja elgondolni, hanem
olyan strukturálódásként, amelyben az elemek – immár valóban a tudattól függetlenül – egymáshoz
képest különülnek el a differenciálódás játékában: a strukturálódás alapmodellje a nyelvi működés
lesz.
      Az ehhez a célhoz vezető út a fenomenológia és a társadalomtudományok viszonyának
tisztázásán keresztül vezet. Merleau-Ponty elsősorban az alakpszichológia, a pszichoanalízis, a
nyelvészet és az etnológia eredményeit igyekszik fenomenológiailag értelmezni, és így jut el
a struktúra és a Gestalt fogalmának elmélyítéséhez, valamint az észlelés és a nyelvi működés belső
szerveződésének megpillantásához. Két gondolatkör van rá különösen nagy hatással. Az egyik a
Saussure által kidolgozott nyelvészet, amely azután a strukturalizmus mozgalmának elméleti alapjává
szélesedett. A döntő mozzanat Saussure nyelvészeti kutatásaiból a diakritikus jelelmélet. Ennek
értelmében a jel csak a többi jelhez képest rendelkezik jelentéssel, vagyis a jelek csak egy
differenciális jelrendszerben nyerik el értelmüket. A jelentések ugyanígy alkalmazkodnak egymáshoz,
vagyis nincs önmagában vett, elszigetelt jelentés: jelentésegység csakis egy jelentésmezőn belüli
differenciális viszonyok mentén rajzolódik ki. Az értelemképződés fenomenológiai leírására jól
alkalmazható ez a diakritikus megközelítés. A másik erőteljes hatás a pszichoanalízis felől érte
Merleau-Ponty fenomenológiáját az 50-es években. Gyermekpszichológiával, valamint etnológiával
való elmélyült foglalkozása végül elvezeti Freud nyomán a tudattalan egy olyan fogalmához, amely
már nem meríthető ki a testi létezés és a tudatelőttes azonosításában. A tudattalan nem az, amiről
még vagy már nem tudunk, de tudhatnánk, hanem az emberi világban lét személytelen alapzata. A
tudattalan állandó működése pedig maga is szimbolikus szerveződésnek engedelmeskedik, és – Lacan
kifejezésével – úgy strukturálódik, mint egy nyelv.

      Merleau-Ponty második fő műve, a Le visible et l’invisible végül befejezetlen maradt 1961-ben
bekövetkezett halála miatt. A fennmaradt szövegek alapján azonban egy nagyszabású ontológia
körvonalai rajzolódnak ki. A gondolkodás itt is a működő struktúrák leírását célozza meg, ám a
korábbi korszak álláspontjával szemben Merleau-Ponty egyre kevésbé tartja a kialakuló struktúrákat
olyan teljesítményeknek, amelyek valamiféle szubjektumhoz kapcsolódnának vagy abból erednének.
A testi létezés problémája továbbra is középponti szerepet játszik, most azonban nagyobb hangsúly
esik a világra, amely maga is egyfajta eleven testként értelmeződik. Az észlelést pedig egy egyetemes
diakritikus rendszer működéseként írja le, ahol a történéseknek már nincs tudati középpontjuk és
eredetük. Testünk húsa és a világ húsa (chair) ugyanannak az eleven létnek a mozzanatai. Nem
szemben állunk tehát a világgal, hanem magunk is ugyanabból az anyagból vagyunk, mint a világ.
Nincsenek eleve adott és rögzített jelentések, amelyek irányítanák a tapasztalásunkat, hanem csak
olyan „vad lényegekről” beszélhetünk, amelyek az észlelés mindenkori alapzatát, de ideális
tartalommá nem rögzíthető hátterét jelentik. Észlelésünk szerveződése egy nálunk sokkal nagyobb
szerveződésbe való illeszkedés. Ez a nálunk nagyobb szerveződés pedig nem valamiféle misztikus
hatalom, hanem az eleven lét, vagy ha úgy tetszik a (nem naturalista módon felfogott) eleven
természet.

      Testünk, a világ húsába illeszkedő húsunk észleleti módon lép kapcsolatba a számára
feltárulkozó világgal. Ennek az észlelésnek azonban nem a megismerés az alappéldája, amelyben
aktivitás áll szemben passzivitással, hanem sokkal inkább a művészi alkotó tevékenység, amelyben
aktivitás és passzivitás kibogozhatatlanul egybefonódik. Nem véletlen, hogy a kései Merleau-Ponty
számára a festészet az a paradigmatikus tevékenység, amellyel a leggyakrabban jellemzi az észlelés
folyamatát. A festészet öntudatlanul műveli azt, ami a fenomenológiában tudatossá válik: felfüggeszti
a mindennapok tapasztalatát és visszatér az eredeti látáshoz. A festészet egyfajta „testi reflexió”,
amely nem gondolati úton, hanem a szemlélet alapzatához való visszatéréssel mutatja meg nekünk a
világ elfelejtett dimenzióit. Ugyanakkor természetesen a festészet, ahogy minden egyéb művészet is,
kifejezés és kommunikáció. Vagyis a művészet mindig egy nyelv elsajátítása és e nyelv gazdagítása. A
művészet nyelve azonban nem diszkurzív, nem logikai alapon működő kifejezés, hanem szemléleti
nyelv: szemléleti, amennyiben láttat és nyelv, amennyiben közöl valamit. Ha igaz a korai Merleau-
Pontynak az a belátása, hogy az észlelés már eredeti állapotában is értelemmel és jelentéssel telített,
akkor ezt a belátást most egy másik gondolattal kell kiegészítenünk: az észlelés eredeti állapota
nemcsak értelemmel telített, de szerveződése egy nyelv szerveződéséhez hasonlít, vagyis strukturális
különbségek dinamikus játékaként alakul ki és formálódik meg.

8.11.2. Emmanuel Lévinas (1906–1995)
A litvániai Kaunasban született zsidó családban. A Bibliát héberül tanulmányozta, egyébként pedig
orosz nyelvű oktatásban részesült. 1923-ban Franciaországba utazott tanulni és tulajdonképpen
haláláig itt maradt. Egyetemi tanulmányait Strassbourgban végezte. Az 1928-as akadémiai évet
Freiburgban töltötte, ahol beszámolót tartott Husserl egyik utolsó szemináriumán. Disszertációját
Husserl filozófiájából írta, amely 1930-ban La théorie de l’intuition dans la phénoménologie de
Husserl (Az intuíció elmélete Husserl fenomenológiájában) címen jelent meg, és sok francia
gondolkodó számára (Sartre számára biztosan) ez a mű jelentette az első híradást a
fenomenológiáról. Lévinas Gabrielle Pfeifferrel közösen lefordította Husserl Karteziánus
elmélkedések című művét, ami először ebben a francia változatban jelent meg. Gondolkodására
azonban legmélyebben kétségtelenül Heidegger hatott, akinek a gondolataival egész életében
viaskodott. Lévinas filozófiája bizonyos értelemben a heideggeri „létgondolkodás” meghaladására
tett kísérlet. 1939-től orosz és német tolmácsként kellett katonai szolgálatot teljesítenie, egy év
múlva pedig hadifogságba esett, de tekintettel francia tiszti rangjára, nem vitték koncentrációs
táborba. Litvániában maradt családja nagy részét azonban elhurcolták és megölték.

       1947-ben jelent meg első önálló könyve, melynek anyagát még a fogolytáborban írta: De
l’existence à l’existant (A léttől a létezőig). Lévinas gondolkodói programja már ebben világosan
kibontakozik: az ontológia meghaladását tartja feladatának. Heidegger a létező metafizikáját akarja
meghaladni a Létről való gondolkodás irányában, ezzel szemben Lévinas egy más típusú
transzcendenciára utal: a Jó ideájának elsődlegességére még a Lét fogalmával szemben is. Husserl és
Heidegger fenomenológiájának kétségtelen érdeme, hogy kiutat mutatnak a hagyományos
metafizikák leszűkítő gondolkodásából és a horizont, a világ, valamint a Lét fogalmán keresztül a
gondolkodás új útját tárják fel. A létezőtől a Léthez, illetve Világhoz való elmozdulás azonban még
magában rejt egy totalizáló tendenciát (totalizáláson Lévinas egy végső elvre, elsősorban a tudatra
való visszavezetést érti). A fenomenológia – metafizikaellenes tendenciája ellenére – még magában
rejti a gondolkodás totalizáló hajlamát, ami Lévinas szerint közvetve háborúhoz, elnyomáshoz és
igazságtalansághoz vezet. Ebben a műben merül fel először az „il y a”, vagyis a személytelen létezés
fogalma, ami a Heidegger által gyakran használt német „es gibt” francia megfelelője. Heideggerrel
szemben azonban, aki ezt a radikális adódás pozitív ősforrásának tartja, Lévinasnál az „il y a” a
sötéten kavargó, kaotikus és személytelen létezést jelenti, amelynek meghatározatlanságát csak egy
másik ember megjelenése tudja meghaladni.

      1961-ig Lévinast elsősorban a fenomenológia szakértőjeként tartották számon, első fő műve,
a Teljesség és végtelen megjelenése azonban hamarosan ismert és elismert filozófussá tette. Előbb
Poitier-ben kapott professzori megbízást, majd Párizsban, ahol egészen 1976-os visszavonulásáig
tanított. A mű radikális szakítást jelent az európai filozófia görögökkel kezdődő hagyományával,
amelynek végén Lévinas szerint Husserl és Heidegger áll. Ennek a hagyománynak a fenomenológiára
is érvényes rejtett alapgondolata a totalitás eszméje: az, hogy a teoretikus gondolkodás végül
mindent tárgyává tehet és mindent megérthet. A megértés ugyanis nem más, mint egy alapra, vagyis
végső elvre való visszavezetés, amelynek következtében azután a gondolkodás uralma alá hajthatja a
számára megmutatkozó dolgokat. A nyugati metafizika alapképe a panoramikus tekintet, ami
mindent a tárgyává tesz. Ezzel a totalizáló gondolkodással szemben Lévinas azt szegezi szembe, hogy
az emberi és isteni Másik sohasem vezethető vissza valamilyen totalitásra mint annak eleme, vagy
pedig az értelemadás valamilyen szubjektív forrására mint annak tárgya. Az igazi gondolkodás
tiszteletben tartja a Másik elgondolhatatlan és radikális másságát. Az Ugyanaz (Soi) kétségtelenül a
szubjektivitás, az ego és a tudat fogalmaival áll kapcsolatban, ezzel szemben a Más (Autre) a végtelen
fogalmával. Lévinas végtelenen azt érti, ami túl van minden lehetséges totalitáson, s amit a
gondolkodás történetében csak nagyon kevésszer sikerült elgondolni. Ilyen volt Platónnál a Jó ideája,
ami a meghatározás szerint túl van a léten, és ilyen volt Descartes gondolatmenetében Isten ideája,
amely tökéletes lévén nem származhat a tökéletlen tudatból.

      Lévinas gondolkodásának középponti problémája az alteritás, vagyis a másság fogalma. Van-e
valami, ami teljesen független és teljesen más a tudathoz képest, és amit a tudat totalizáló
tendenciája nem tud tárggyá tenni? Lévinas szerint van, mégpedig a másik ember. „Az abszolút
módon Más – a Másik” (Lévinas 1961/1999: 22) – hangzik Lévinas meghatározó tézise. A dolgok, a
világ természetesen különböznek tőlem, de azért tudatom tárgyai – egyetlen valami különbözik
annyira tőlem, hogy sohasem válhat tudatom tárgyává: a Másik. Ugyanakkor nem olyan különbségről
van szó, amihez ne lenne hozzáférésem. Ez a hozzáférés azonban nem fenomenális természetű,
vagyis nem egy megjelenés rögzítése a tudatban. A Másik felbukkanásának leírására a fenomenológia
elégtelen. Lévinas gondolati erőfeszítései arra irányulnak, hogy a tapasztalásnak azt a sajátos oldalát
mutassa meg, amelyen keresztül úgy jelenik meg a Másik mássága, hogy megőrzi abszolút alteritását,
vagyis nem válik függővé semmilyen transzcendentális éntől és semmilyen ontológiai totalitástól. Úgy
véli, van ilyen tapasztalatunk, mégpedig az arc tapasztalata. Az arc nem vizuális fenomén, nem a
megjelenő világ része és nem tárgy a tárgyak között. Egyedül az arc tapasztalatában nem fokozódik le
az Én és a Másik viszonya egy megismerési vagy ontológiai viszonyra. Az arc tapasztalatában ugyanis
az arc nem megjelenik (mint más fenomének), hanem ennél több történik: az arc feltárulkozik.
Lévinas egyenesen az arc epifániájáról beszél, ami nem megjelenés, hanem kifejezés, vagyis beszéd.

      Lévinas a hagyományos metafizika jó néhány fogalmi szembeállításának sorrendjét megfordítja.
Úgy véli, hogy a jelentés megelőzi a lényeget, vagyis a Másik arcának kifejeződése megelőzi a nyelv
intencionális használatát, az értelemadást. Még fontosabb tétele, hogy az etika megelőzi az
ontológiát, vagyis az alteritás gondolata elsődleges a létgondolathoz képest. A Másikkal való
találkozás leírásához tehát nem megfelelő az ontológia vagy a fenomenológia nyelve: az alteritás csak
az etika nyelvén írható le. A következő lényeges mozzanatok különíthetők el a gondolatmenetében:
1. A Másikkal való találkozás nem egyenlő felek találkozása: Én és Másik nem egy szinten van, a Másik
mindig egy felszólítást intéz hozzám, ami elől nincs módom kitérni. 2. A Másik megnyilvánulása egy
parancsot szegez velem szembe, vagyis kötelességeim vannak vele szemben. Ez az értelme annak,
hogy a Másikkal való viszony nem tapasztalati vagy fenomenális, hanem etikai viszony. 3. A találkozás
elemzése megmutatja, hogy az Én és Másik közötti aszimmetria megelőzi az én minden
spontaneitását és szabadságát. Sohasem vagyok teljesen szabad és kötetlen, bármi, amit teszek, egy
eredeti felszólításra adott feleletként értelmezhető. 4. Felelős vagyok tehát a Másiknak és a Másikért.
Lévinas filozófiájának ezért a felelősség áll a középpontjában. Gondolkodása az intencionalitás
fenomenológiájával szemben a „reszponzivitás” (felelősség, feleletadás) fenomenológiájaként is
meghatározható.

      A Másikkal való találkozás azonban ritka esemény: abban az értelemben ritka, hogy többnyire
az Én önelégült világában élünk. Világban lakozásunk egyfajta ökonómia: az ego élvezi a világot,
táplálkozik az elemekből és elégséges önmagának. Ezt az állapotot forgatja fel a Másik felbukkanása,
amit Lévinas egyenesen traumatikus eseménynek tart, mivel felborítja az ego örömteli és a világot
élvező életét.

      1974-ben jelent meg Lévinas második korszakának fő műve, az Autrement qu’être ou au-delà de
l’essence (Másként mint lenni, avagy túl a léten). Lévinas nem sokkal az első mű megjelenése után
ráébredt, hogy törekvése a nem ontológiai viszony leírására azért nem lehetett teljesen sikeres, mert
még a hagyományos ontológia nyelvét használta. Az életművön belül ezért egy „nyelvi fordulatról”
beszélhetünk: Lévinas az új témához immár egy új nyelvet dolgoz ki, és új típusú leírások sokaságát
adja a könyvben. Az Én és a Másik közötti aszimmetrikus viszony leírása itt az érintés, a közelség, a
sérülékenység, a helyettesítés, a túsz állapot, az üldözés, a kényszer stb. felfokozott metaforáin
keresztül történik meg. Az időt radikális diakróniaként ragadja meg Lévinas, olyan diakróniaként, amit
nem lehet visszavezetni szinkrón viszonyokra. Minden aktivitásunk egy eredeti passzivitásra vezethet
ő vissza, és minden intencionalitás feltétele egy olyan eredeti felelősség, amely egy a tudatot is
megelőző múltra utal. A diakrón időviszony által Lévinas egy olyan ősmúltra utal, amely sohasem volt
jelen, vagyis amely megelőzi a tudatot.

      A Léten túlra irányuló gondolkodás legnagyobb nehézsége azonban abból ered, hogy csak egy
olyan nyelvet tud használni, ami a Léthez tapad. Ezt a nehézséget a mű talán legfontosabb
megkülönböztetésével próbálja meghaladni Lévinas: ez a mondás (le Dire) és a mondott (le
Dit) különbsége. A filozófia csak a mondott nyelvén tud megszólalni, de minden mondott egy
eredendő mondásra utal, ami a Másik – minden nyelvet megelőző – eredendő szólítása. Az a szólítás,
amelyre minden szavam és cselekedetem csak válasz lehet.

     Lévinas számos írást publikált a judaizmus körében, amelyben kifejeződik erős kötődése a zsidó
hagyományhoz. Ugyanakkor viszont mindig ragaszkodott ahhoz, hogy nem teológiát, hanem filozófiát
művel. Ezért a Másik Istenként való értelmezése – amire egyébként gyakran csábít a lévinasi nyelv –
az egész lévinasi gondolkodást a teológiává válás veszélyével fenyegeti. Teológiai megközelítésben
Lévinas filozófiai radikalitása egy hagyományos vallás teológiai olvasatává szelídülne.

8.11.3. Jacques Derrida (1930–2004)
A fenomenológiával való viszony harmadik típusát jelenti Derrida gondolkodása. Derrida filozófiai
törekvéseit a metafizikai és fenomenológiai hagyomány „dekonstrukciója” jellemzi. A fogalom maga
is a fenomenológiai hagyományból ered: Husserl az intencionális tapasztalat rétegeinek
leépítéséről (Abbau) beszél, Heidegger pedig a metafizika történetét uraló fogalmak
„destrukciójáról”. Mindketten egy eredetibb szintig vagy eredetibb tapasztalatig akarnak eljutni,
amelyet a fogalmiság átöröklött és a metafizika által eltorzított rétege elfed. A dekonstrukciónak is ez
a célja, azzal a nem jelentéktelen különbséggel, hogy Derrida szerint nincs olyan eredeti, közvetlen
tapasztalat, amelyet a nyelviség-fogalmiság ne befolyásolna, vagyis amely ne szorulna további
dekonstrukcióra. Filozófiájának kiindulópontja a husserli fenomenológia kritikája a La voix et le
phénomène (Hang és a fenomén, 1967) című műben. Husserl az I. Logikai vizsgálódást a nyelv
vizsgálatának szenteli, és arra a belátásra jut, hogy a jelentés ideális entitás, a jelentésadó
intencionális tudathoz köthető és független minden kommunikatív funkciótól és nyelvi jeltől. A
konkrét nyelv csupán esetleges és elhanyagolható öltözet a tiszta jelentésen. Derrida ezzel a
felfogással száll szembe, és megmutatja, hogy a nyelv, a jel és különösen az írás valójában nem
külsődlegesek a jelentéshez képest, hanem konstitutív módon részt vesznek a jelentés
kialakulásában.

     Derrida átfogó metafizikakritikája igyekszik elkerülni azt a naiv látszatot, mely szerint teljesen
meg lehet szabadulni a metafizikától. Derrida szerint ugyanis nincs másik, nem metafizikai nyelv. A
dekonstrukció feladata az áthagyományozott gondolkodás rejtett szervezőelveinek és
csomópontjainak, meghatározó szembeállításainak és láthatatlan kapcsolatainak a feltárása. Bírálja
a logocentrizmust (a logosz, vagyis a megismerés, a logika, az ész uralmát), a fonocentrizmust (a hang
elsőbbségét az írással szemben) és a prezentizmust (az értelem tiszta és közvetítetlen jelenlétének
elképzelését). Derrida alaptézise szerint az értelem és a jelentés már eredetében meghatározódik a
nyelvi jelölő, vagyis a jel mozgása által. A metafizika tulajdonképpen sóvárgás a jel eltörlésére, a tiszta
jelenlétre és az eredet megtalálására. A dekonstrukció ezzel szemben az írást mutatja fel
paradigmatikus állapotként, ami nem pusztán a tényleges betűk rajzolását jelenti, hanem a
legáltalánosabb értelemben a jelölők mozgását. Jelentésről ezért mindig csak egy jelsorozaton belül
beszélhetünk, vagyis a nyelvi jelölők rendszerszerű összefüggésén és egymástól való rendszerszerű
különbségein keresztül. A strukturalizmusból ismert belátást azonban Derrida a fenomenológia egyik
alapgondolatába oltja, nevezetesen abba a gondolatba, hogy végső soron minden értelemképződés
az időtudaton nyugszik. Így születik meg a derridai gondolkodás alapfogalma:
a différance (elkülönböződés), ami egyszerre jelenti az azonossággal szemben a különbséget,
valamint a jelennel szemben az állandó idői elmozdulást. A différance ezért az ősírás, az ősnyom, a
törés, a helyettesítés, a simulacrum fogalmaival áll összefüggésben.

      Derrida a fenomenológia mellett számos gondolati irányzatra támaszkodik, de mindegyiket
sajátosan újraértelmezi, illetve új összefüggésbe helyezi. A strukturalizmusból a nyelvi jel és a jelölők
különbségének gondolatát veszi át. Nietzschétől azt a gondolatot, hogy nincs egyértelmű eredet, az
eredet nem a teljesség pillanata, hanem sokféleség és konstitutív hiány jellemzi – ezzel kapcsolatban
vezeti be a disszemináció (szétmagzás, a magok szétszóródása) fogalmát (Dissémination, 1972).
Freudtól az örömelv és a valóságelv szembeállítását: a metafizika nem más, mint az örömelv, vagyis a
gyermeki teljes kielégülés vágyának kifejezése, ezzel szemben a valóságelv nem más, mint az
elkülönböződés gondolatának elfogadása. Sokak szerint Derrida törekvései a hermeneutikával
rokoníthatóak, ám ő a hermeneutikát is kritizálja rejtett metafizikai előfeltevései miatt. A
hermeneutika ugyanis Derrida szerint a jelölők láncán keresztül a szöveg eredeti értelmét igyekszik
megragadni, amivel szemben a dekonstrukció kiindulópontja az, hogy a szövegnek nincs végső
értelemrétege: a différance ugyanis már az eredetben is benne van. A dekonstrukció ezért egy
egészen más viszonyt jelent a szöveghez, mint a hermeneutika. Nem véletlen, hogy Derrida
gondolkodása leginkább az irodalomelméletben bizonyult termékenynek.

8.12. A Frankfurti Iskola
1930 októberében Max Horkheimer vette át a megbetegedett Carl Grünberg helyett a
frankfurti Társadalomkutatási Intézet vezetését.

A Társadalomkutatási Intézetet Felix Weil alapította 1923-ban, az édesapja anyagi támogatásával.
Hermann Weil egy mannheimi gabonakereskedelemmel foglalkozó cég alkalmazottjaként 1890-ben
(22 évesen) kivándolt Argentínába. 1898-ban önállósította magát, és hamarosan nagy vagyonra tett
szert. 1907-ben egy súlyos betegség (paralízis) felbukkanása után (az 1898-ben Buanos Airesben
született fiával együtt) visszajött Németországba, és Frankfurtban telepedett le. Felix Weil apja
életformájával szembeszállva szeretett volna valamit tenni a marxizmus németországi intézményes
meghonosításáért. Ennek első lépéseként 1922 tavaszán Ilmenauban megszervezte az első marxista
munkahetet. Ennek résztvevői között találjuk Lukács Györgyöt, Karl Korscht, Karl August Wittfogelt,
Friedrich Pollockot, Paul Massingot és Fogarasi Bélát. (Lukácsot és Korschot leszámítva mindenki
fiatalabb volt harmincévesnél.) Ennek folytatásaként szültetett meg a Társadalomkutatási Intézet,
amelynek működése az egyetemmel megkötött szerződésre épült. Az intézet első igazgatója Carl
Grünberg lett, aki Bécsből érkezett, és szakterülete a munkásmozgalom és a szocializmus története
volt. 1924. június 24-én tartotta meg székfoglaló előadását. Az Intézet legfőbb tevékenysége egy
folyóirat kiadása volt, amelynek címe: Archiv für die Geschichte des Sozialismus und der
Arbeiterbewegung (a szakirodalomban csak Grünberg-Archivumnak nevezik). Mindössze három és fél
évvel később (1928 januárjában) Grünberg agyvérzést kapott. Felix Weil egy darabig még bízott az
igazgató felépülésében, aztán nem akart még egyszer kívülről hívni igazgatót. Így 1930 októberében
választása a frissen habilitált Max Horkheimerre esik.

      A nemrégen habilitált, és alig néhány publikációval rendelkező fiatal kutató kinevezése
meglepetést keltett. Az 1931. január 24-én megtartott székfoglaló előadása azonban már
egyértelműen igazolta az új igazgató tudományos kvalitásait. Innen szokás számítani a Frankfurti
Iskola történetét. Horkheimer székfoglaló előadásának nagy újítása az volt, hogy a
társadalomfilozófia korabeli általános fogyatékosságaiból olyan koncepciót tudott levezetni, amely
alkalmas volt az Intézet munkájának integrálására. Horkheimer számára a kiindulópontot a hegeli
társadalomfilozófia adja. Nem mintha Hegel előtt Kant és Fichte nem mondtak volna érdemleges
dolgokat a társadalom szerveződéséről. Horkheimer azonban úgy gondolja, hogy sem Kant, sem
Fichte nem tudott túljutni az introspektív szemléleten, s így az interszubjektivitást nem tudták
elsődleges jelenségnek tekinteni. „[A társadalomfilozófia] legragyogóbb teljesítményei egybeesnek a
hegeli rendszer leghatásosabb fejezeteivel” (Horkheimer 1992: 27). Az interszubjektivásnak azonban
Hegel egy különös alakzatát dolgozza ki: azt feltételezi, hogy az egyének érdekei valamilyen
magasabb általánosságban képesek összerendeződni. Horkheimer azonban többször is hangsúlyozza,
hogy a hegeli idealizmus felbomlása véglegesnek tekinthető. „Miután a hegeli rendszer tekintélye az
elmúlt évszázad közepén Németországban megingott, a jövőért lelkesedő individualisztikus
társadalomban az objektív szellem metafizikája levált az egyéni érdekek prestabilizált harmóniájába
vetett közvetlen hitről” (28). Ily módon a modern társadalomfilozófiát a széthullás fenyegeti: az
objektív szellem integratív funkciójának eltűnését követően az egyes társadalmi jelenségek és
tendenciák leírása nemcsak különvált, hanem a szaktudományok hatókörébe is került. „Az
individuális életformák elvei közötti ellentmondás […] elmélyülésével a filozófia, és különösen a
társadalomfilozófia számára egyre sürgetőbbé vált, hogy felelevenítse a Hegel által meghatározott
magasztos funkcióját – és a társadalomfilozófia elfogadta ezt a kihívást” (29). Ha az egyes társadalmi
jelenségeket és tendenciákat nem lehet többé egy spekulatív szintézisben egyesíteni, akkor egy új
szintézis után kell néznünk. Ezzel az új szintézissel szemben az az alapvető követelmény, hogy a
tudományokat nem szabad egyszerűen felszámolnia. A szintézis csakis egy interdiszciplináris
koncepció keretei között lehetséges. A kérdés tehát az, hogy lehetséges-e az interszubjektivitásnak
olyan konstrukciója, amely tiszteletben tartja az egyes tudományokat, és mégis képes őket egy
filozófiai koncepcióban összefogni. Horkheimer tisztában van azzal, hogy az interdiszciplinaritást nem
hagyhatja meg a puszta szólam szintjén. Ezt a gondolatot kérdésfeltevés formájában a
következőképpen fogalmazza meg: „Milyen összefüggések állnak fenn (ha bizonyos társadalmi
csoportokat, bizonyos időintervallumot és bizonyos országokat tartunk szem előtt) e társadalmi
csoportok gazdasági folyamatban betöltött szerepe, a csoport tagjainak pszichés struktúrájában
végbemenő változások és a rájuk – mint a társadalom egészében elhelyezkedő összességre – ható és
általuk előállított gondolatok és intézmények között” (32). Ebből a passzusból már jól látható, hogy a
székfoglaló előadás bázisa ugyan a hegeli társadalomfilozófia átfogalmazása, de kritikai éle mégis a
marxi koncepció ellen irányul. 1. Marxhoz hasonlóan Horkheimer is a társadalom gazdasági
folyamatait tekinti a legfontosabbaknak. A kérdés ezen a téren az, hogy miben és mennyit változott a
gazdaság Marx halála óta. Erre a kérdésre a közgazdaságtannak kellene válaszolnia, amiért az
Intézetben Horkheimer gyermekkori barátja, Friedrich Pollock volt a felelős. Pollock életműve
mindössze néhány cikkből áll, amelyek a monopóliumok térhódításáról és az államkapitalizmus
kialakulásáról szólnak. 2. Marx azonban a gazdasági jelenségekből közvetlen következtetést vont le az
egész társadalomra nézve. Ez Horkheimer szerint nem helyes; egy külön diszciplínának kell
foglalkoznia azzal, hogy hogyan csapódnak le az objektív gazdasági folyamatok az emberi pszichében.
Marx azt feltételezte, hogy a gazdasági konfliktusok éleződése (többé-kevésbé) automatikusan a
társadalom átalakításához fog vezetni. A nagy gazdasági világválság azonban ezt a hipotézist
megcáfolta. Ezzel a területtel a Weimari Köztársaság egyik híres pszichoanalitikusa, Erich Fromm
foglalkozott. Fromm szerint éppen a válság körülményei között van jó esély arra, hogy a lázadási
potenciál helyett a lojalitás növekszik. Mégpedig azért, mert a monopolizálódás következtében elvész
a családi autoritás. Az apák nagy része már nem a saját vagyonával és szorgalmával tartja el a
családját, hanem alkalmazottá válik. A felnövekvő gyermek így a szocializációban nem szembesül az
autoritással. Ez azonban nem egyértelműen pozitív fejlemény: a gyermek ugyanis nem tanulja meg az
autoritással folytatott harcot sem. A monopolizálódás következtében az autoritások a társadalomban
jelen vannak, sőt egyre nagyobb hatalomra tesznek szert. Az autoritással nem szembesült gyermekek
felnőttkorban ki vannak szolgáltatva az autoritásnak, jobban mondva alig várják, hogy alávethessék
magukat az autoritás hatalmának. 3. A két pólus között a kultúraelméletnek kellene közvetítenie.
Horkheimer „gondolatok”-ról és „intézmények”-ről beszél. Azt lehet látni, hogy itt egy rendkívül tág
kultúrafogalomról van szó, amely magában foglalja a kultúra intézményelméleti struktúráját is. Ennek
felvázolásával az Intézet tagjai közül elsősorban az egykori Heidegger-tanítvány, Herbert Marcuse és
Leo Löwenthal volt megbízva. Hozzájuk kellett csatlakoznia néhány külső munkatársnak: Theodor W.
Adornónak és Walter Benjaminnak. Ez a szekció vonultatta fel a legjelentősebb erőket, de
valószínűleg épp ez hiúsította meg az egész programot a 30-as évek közepén kirobbant tömegkultúra-
vita nyomán. Adorno rendkívül hevesen bírálta a tömegkultúrát azon az alapon, hogy a modern
kultúra nem képes betölteni a társadalmi autoritások és az individuumok közti közvetítő szerepet.
Ennek következtében azonban az interdiszciplinaritás egész rendszere meginog, és végül visszaesünk
a marxi redukcionizmusba. De még ennél is súlyosabb volt az a probléma, amellyel Horkheimer
mindjárt kezdetben szembesült: az interdiszciplinaritás az egyes részdiszciplínák kutatását is
meghatározza, amiből az következik, hogy a társadalomfilozófia igazából már semmit sem tud
hozzátenni a konkrét kutatásokhoz. Horkheimer önmagának ezt az összegző feladatot osztotta ki, de
hamarosan rá kellett jönnie, hogy a létrejövő átfedések miatt tulajdonképpen feleslegessé vált.

      Részben a program törékenysége, részben az anyagi nehézségek, részben a belső
nézeteltérések következtében a Genfen és Párizson keresztül New Yorkba emigrált Intézet
fokozatosan szétesett. Az Intézet folyóirata (Zeitschrift für Sozialforschung) 1939-ig még megjelent,
de már egyre kevésbé tükrözte egy egységes és átfogó elméleti program körvonalait. 1941
áprilisában aztán Horkheimer New Yorkból Los Angelesbe települt át, ahol egy új tudományos
programot szeretett volna indítani, amely a dialektika általános kérdéseivel foglalkozott volna. Sokáig
töprengett azon, hogy kiket válasszon maga mellé munkatársnak. Végül egykori frankfurti
professzortársát, Theodor W. Adornót választotta, aki kezdetben csak külső munkatársa volt az
Intézetnek, de később már szintén Amerikában élt. Mindenesetre 1941 novemberében Adorno is
átköltözött Los Angelesbe, és ezzel kezdetét vette egy bő két és fél éves intenzív közös munka,
amelynek eredményeként megszületett A felvilágosodás dialektikája, mely először (1944-ben) kézirat
gyanánt az Intézet kiadásában látott napvilágot, mindössze ötszáz példányban. A címe ekkor
még: Philosophische Aphorismen volt. Könyvként először egy emigráns amszterdami kiadónál, a
Querido Verlagnál jelent meg. Még az 50-es évek végén is fel lehetett fedezni egy-egy könyvesbolt
polcain. A 60-as évek második felében azonban – a diákmozgalmak hatására – egy csapásra híressé
vált, és Lukács Történelem és osztálytudat című könyve mellett a kapitalizmuskritika legjelentősebb
alkotásaként kanonizálódott. A szerzők maguk is tudatában voltak annak, hogy a mű törést jelent az
Intézet korai programjához képest. „Ha észrevettük is régóta, hogy a modern tudományüzemben a
nagy felfedezéseknek az elméleti műveltség növekvő széthullása az ára, mégis követhetőnek véltük a
tudomány működését annyiban, hogy munkánk elsősorban a speciális elméletek kritikájára, illetve
továbbvitelére szorítkozott. Legalább tematikusan igyekezett tartani magát a hagyományos
diszciplínákhoz, a szociológiához, pszichológiához és az ismeretelmélethez. Az itt egyesített töredékek
azonban megmutatják, hogy fel kellett adnunk ezt a reményt” (Horkheimer–Adorno 1990: 11). Az
interdiszciplináris materializmus helyébe egy történelemfilozófiai koncepció lépett, amely a
következő kérdésre kereste a magyarázatot: „Valóban nem kisebb célt tűztünk magunk elé, mint
annak megértését, hogy miért süllyed az emberiség egy újfajta barbárságba ahelyett, hogy valóban
emberi állapotba lépne?” Azt is mondhatnánk, hogy ez az újfajta barbárság (elsősorban a
nemzetiszocializmus kialakulása) vezetett a társadalomelmélet történetfilozófiai radikalizálásához. E
koncepció kidolgozásában a szerzők nagy segítségére volt, hogy 1941 júniusában megkapták Walter
Benjamin (1892–1940) történelemfilozófiai téziseit.

A tézisek Hannah Arendt közvetítésével jutottak el Adornóhoz. Walter Benjamin 1940. szeptember
26-án a megszálló német csapatok elől menekülve a francia–spanyol határon fekvő Port Bou-ban
öngyilkos lett. A történelemfilozófiai tézisek alkotják filozófiai végrendeletét.

       Ezekből a tézisekből a szerzők számára három gondolat volt meghatározó jelentőségű. 1.
Benjamin többször is és igen plasztikusan ecseteli azt az elképzelést, hogy a történelem nem más,
mint permanens katasztrófák sorozata. 2. Legalább ugyanilyen jelentős volt a haladás és a
természetfeletti uralom általános kritikája. A természetfeletti uralom általános előrehaladása mellett
mindig észre kell vennünk a társadalmi hanyatlásból fakadó folyamatokat is. 3. A szerzőkre továbbá
nagy hatást gyakorolt az a gondolat is, hogy a kultúra és a barbárság mindig szorosan egybefonódik;
pontosabban a kultúra minden termékében benne van a barbárság mozzanata (Benjamin 1980: 961–
978). Ezeket a gondolatokat Horkheimer és Adorno a következőképp fogalmazzák át: „már a mítosz is
felvilágosodás; és a felvilágosodás visszaesik a mitológiába” (16). Kiindulásképpen próbáljuk meg
értelmezni ezt a két fogalmat: a felvilágosodás nem egyszerűen a történelmi értelemben vett
felvilágosodást jelenti (pl. a francia vagy a német felvilágosodást), hanem egy civilizációtörténeti
folyamatot, amely a természet meghódításával és leigázásával azonosítható; a mítosz pedig az
embertől független hatalmat, vagyis a barbárságot jelenti. Ezt az összefüggést a könyv nyitánya
nagyon tömören megfogalmazza: „A felvilágosodásnak az előrehaladó gondolkodás legátfogóbb
értelmében mindig is az volt a célja, hogy megszabadítsa az embereket a félelemtől, és urakká tegye
őket. De a teljesen felvilágosult Föld a diadalmas boldogtalanság jegyeit sugározza” (19; a fordítást
módosítottam – W.J.). Most kiderül, hogy a dialektika mégsem egyszerűen a két fogalom
szimmetrikus összefonódását jelenti. Inkább arról van szó, hogy a felvilágosodás minden erőfeszítése
ellenére mégis a mítosz foglya marad. De nézzük egy kicsit részletesebben a fenti idézetet. A
felvilágosodás azzal az ígérettel lépett fel, hogy az embereket megszabadítja a félelemtől és urakká
teszi őket. A félelem külső körülményekre vonatkozik, azokra a rejtett erőkre, amelyeknek az ember
kiszolgáltatva érzi magát. Max Weber fogalomhasználatára támaszkodva azt is mondhatjuk, hogy a
felvilágosodás a világ varázstalanítását ígérte, a titokzatos erők legyőzését. Ez az ígéret azonban nem
teljesült: a varázstalanító törekvések ellenére a világ a tökéletes boldogtalanságba zuhant. A
dialektika lényege tehát úgy jellemezhető, hogy volt egy ígéret, amely aztán átfordult a maga
ellenkezőjébe. A felvilágosodás így – következményeit tekintve – totalitariánus. A világ a felvirágzás
helyett a barbárságba zuhant. Horkheimer és Adorno a felvilágosodást állítják előtérbe, vagyis a
természet fölött a technikai tudásra épülő uralmat. „Az emberek megnövekedett hatalmukért azzal
fizetnek, hogy elidegenednek attól, ami felett hatalmat gyakorolnak. A felvilágosodás úgy viszonyul a
dolgokhoz, mint a diktátor az emberekhez. Annyira ismeri őket, amennyire manipulálni tudja” (25).
Ez az analógia az alapja felvilágosodás és totalitarizmus összefüggésének, melyet úgy is
megfogalmazhatnánk, hogy a diktatúra legfőbb vonása az, hogy a kormányzást pusztán technikai
kérdésnek tekinti. A felvilágosodás ugyanakkor nem egyszerűen civilizációtörténeti folyamatot jelent,
hanem olyan folyamatot, amely egy bizonyosfajta tudásra épül. Ennek a tudásnak a lényege a
formalizálás: az egység gondolata Parmenidésztől Bertrand Russellig végigkíséri a gondolkodás egész
történetét. A mindennek mindennel való azonosítása végső soron oda vezet, hogy minden elveszti az
önmagával való azonosságot. A felvilágosodás dialektikája azonban mégis tartalmaz egyfajta
dinamikát: minél előbbre jut, annál mélyebben belebonyolódik a mítoszba. A folyamat tehát
tartalmazza a fokozást: a felvilágosodás a barbárság egyre borzalmasabb formáit hozza létre. Így
jutunk el ahhoz az általános elsötétüléshez, amely a 20. század 30-as és 40-es éveit jellemzi.

      Az így kidolgozott dialektika egyrészt hasonlít a hegeli dialektikához, mert az azonosságon
keresztül halad. De ez az előrehaladás nem valamiféle beteljesedéshez, hanem az abszolút
katasztrófához vezet. Ebben az utóbbi értelemben már A felvilágosodás dialektikája kapcsán is
beszélhetünk negatív dialektikáról. A mű recepciója tulajdonképpen a szerzők egymással feleselő
megnyilatkozásaiban vette kezdetét. Adorno elégedett volt a könyvvel, Horkheimer viszont a mű
aporetikusságára tekintettel szkeptikus volt. A felvilágosodás bírálata tulajdonképpen az ész
kritikájaként is értelmezhető. Adorno egy helyen némi önelégültséggel ezt mondja: „az ész nem más,
mint saját betegsége” (Horkheimer 1985: 602). Horkheimer pedig a következőképpen válaszolt:
„Miért lenne beteg az ész? Itt egy rendkívül nehéz problémába bonyolódunk. Én egyáltalán nem
vagyok elégedett.” A művet a szerzők sokáig work in progressnek tekintették, az esetleges folytatásra
vonatkozó elképzelések azonban ezen a ponton megbuktak. És ez volt az a pillanat, amikor a szerzők
a széles körű publikálás mellett döntöttek.

      A 40-es évek végén Horkheimer és Adorno visszatértek Nyugat-Németországba, és fontos
szerepet vállaltak a Társadalomkutatási Intézet újraalapításában, s az egész nyugatnémet szellemi
élet helyreállításában. A szimmetria azonban most megtörik: Adorno rendkívül népszerű lesz (habár
csak 1957-ben lesz rendes egyetemi tanár), Horkheimer pedig néhány éven keresztül rektor a
frankfurti egyetemen, tudósként azonban egyre inkább háttérbe szorul és marginalizálódik. Adorno
háború utáni munkássága két részre hasad szét: a nagyobb elméleti munkáiban A felvilágosodás
dialektikáját folytatja, másrészt számos kisebb dolgozatban a német szellemi feltámadás érdekében
dolgozik. Az elméleti munkásság betetőzése a Negatív dialektika, amely számos előadásra
támaszkodva, 1966-ban jelent meg könyvként. Azt lehetne mondani, hogy Adorno tulajdonképpen
átveszi Horkheimer programját, és egy elvont dialektikakoncepció kidolgozásán munkálkodik.

      A negatív dialektikát első megközelítésben a hegeli dialektika ellenkoncepciójaként
értelmezhetjük. A hegeli dialektika alapvető előfeltevése a tárgy és a fogalom azonosítása volt. Az
erre a premisszára épülő dialektikát Adorno az azonosság dialektikájának nevezi, s vele a negatív
dialektikát helyezi szembe, amelynek kiindulópontja a tárgyaknak a fogalmakban való
feloldhatatlansága. Adorno kiinduló előfeltevése szerint a fogalmi megragadásból a tárgyi létezők
mindig kicsúsznak, mindig visszamarad egy abszorbeálhatatlan maradvány; a kanti magában való
dolog mintájára. A Negatív dialektika programja a filozófiatörténeti előzmények felől tekintve
a magában való dolog dialektikájaként értelmezhető. Ennek megvalósítása már csak azért is roppant
nehéz, mivel a dialektika kidolgozásának lehetőségét éppen a magában való dolog feloldása tette
lehetővé. A hegeli dialektikakoncepció előfeltevéseinek átbillentésére Adorno szerint azért volt
szükség, mert a kidolgozandó filozófia érdeklődése az egyes, a különös, a fogalom nélküli létező
tematizálására irányul. Ez az érdeklődés Adorno felfogása szerint szemben áll a filozófiatörténeti
tradíció alaptendenciájával. Platóntól Hegelig ugyanis a filozófia érdeklődése az egyedi létezés
mögött álló változatlan lényegiségekre irányult. A konkrétumoknak a lényegbe történő felemelése –
Adorno értelmezése szerint – a konkrétum leigázását jelenti, s ily módon a filozófiai természeturalás
kategóriájával jellemezhető. A negatív dialektika feladata tehát, hogy a filozófiatörténeti tradíció
egészével szembehelyezkedve kívül maradjon a természetfölötti filozófiai uralom közegén. A Negatív
dialektika a fennálló társadalmi valóságot továbbra is „totálisan integráltnak” tekinti (Horkheimer–
Adorno 1990: 10). A kisebb, inkább aktuális vitatémákhoz kapcsolódó tanulmányaiban azonban
Adorno túllép ezen a perspektíván. Számos olyan kisebb dolgozata van, amelyek aktívan be akartak
kapcsolódni a német „szellemi újjáépítésbe”. Ezek közül most csak az 1959-ben született, Was
bedeutet: Aufarbeitung der Vergangenheit („Mit jelent a múlt feldolgozása?”) című tanulmányt
szeretném kiemelni.

A háború után Nyugat-Németországban élénk vita bontakozott ki arról, hogy mit jelenthet a múlt
feldolgozása. Sokan azt mondták, hogy a múltbeli történések alá egyszerűen záróvonalat kell húzni,
mert a kialakult bűntudattal nem lehet együtt élni. Adorno szerint nem a múlt, hanem a jelen és a
jövő érdekében kell szembenézni az elkövetett bűnökkel. Adorno a freudi elméletet próbálja egy
kollektívumra vonatkoztatni, és társadalmi diskurzust javasol a kollektív neurózis kezelésére. A
tanulmánynak van egy sokat idézett mondata: „A nemzetiszocializmus továbbélését a demokráciában
potenciálisan veszélyesebbnek tartom, mint a fasizmusnak a demokrácia ellen irányuló tendenciáit”
(Adorno 1971: 10). A demokrácia ellen irányuló nyílt tendenciákkal könnyebb szembeszállni, mint a
múlt rejtett továbbélésével. A múlt feldolgozása azt jelenti, hogy el kellene távolítani azokat az
okokat, amelyek a nemzetiszocializmushoz vezettek (28).

      A Frankfurti Iskola második generációjának legjelentősebb gondolkodója Jürgen Habermas, aki
1957-ben került az Intézetbe Adorno asszisztenseként. De már 1959-ben, Horkheimer nyomására, el
is hagyja az Intézetet; 1961-ben készült el habilitációs írása: A társadalmi nyilvánosság
szerkezetváltozása. A könyv érdekesen ötvözi a szisztematikus és a történeti megközelítéseket,
miközben az újkor egyik alapvető társadalmi kategóriáját (a nyilvánosság fogalmát) próbálja
kidolgozni. Habermas szerint a politikai nyilvánosság alapvetően a kulturális nyilvánosságból jött
létre, és a polgári társadalom (áruforgalom, társadalmi munka) és az állam között helyezkedik el.
Vagyis a magánemberek és az államhatalom közé beilleszkedik egy olyan szféra, amely a társadalmi
demokráciát képviseli. A nyilvánosság szerkezetváltozásának tézise azt mondja, hogy a késő
kapitalizmusban ez a köztes szféra válságba került, mégpedig az állam expanziójának következtében.
A nyilvánosság egyre inkább „irányított” nyilvánosság lesz, aminek következtében a nyilvánosság
elveszti az állammal szembeni kritikai töltését (Habermas 1993: 81–85 és 217 skk.).

      Habermasnak ez a könyve több szempontból is alapvető támadás A felvilágosodás
dialektikája ellen. Egyrészt elveti a történelemfilozófiai megközelítést, a nagyléptékű civilizációs
folyamatok elvont jellemzését. Másrészt feladja a társadalom „totális integrációjára” vonatkozó
tézist, aminek következtében megoldhatóvá válik a kritika megalapozásának problémája. Ez az adott
esetben a társadalom olyan leírását jelenti, amelynek kritikai mércéje a nyilvánosságban rejlő
lehetőségek érvényesülése.

      A 60-as évek közepe táján Habermas érdeklődése a társadalomtudományok logikájának
vizsgálata felé fordult. E vizsgálatok végeredménye az Erkenntnis und Interesse (Megismerés és
érdek) című, 1968-ban megjelent könyv, amelynek legfontosabb gondolatait az 1965-ben megtartott,
azonos című székfoglaló előadás is összefoglalta. A könyv a történeti és a szisztematikus
szempontokat próbálja egyesíteni, az előadás viszont közvetlenül a szisztematikus elgondolások
megfogalmazására törekszik. (Habermas 1964-ben újra visszatér Frankfurtba; a nyugdíjba vonult
Horkheimer katedráját foglalja el.) A társadalomtudományok logikájának kidolgozásához Habermas
először a tudományok általános elméletét próbálja körvonalazni. Ennek az általános elméletnek a
középponti fogalma a megismerést vezető érdek, vagy a megismerés-érdek. Az érdek szó használata
némileg ellentmond a köznapi, illetve a szokványos szociológiai használatnak. Érdeken általában a
megnyilvánuló motivációknak egy strukturált egészben létrejövő összeütközését értjük. Habermasnál
viszont az érdek szó jelentése inkább egy általános orientációhoz közelít. Habermas nagy gondot
fordít arra, hogy a kor szokásos antropológiai megközelítésével szemben a tudományokat ne tegye
egyszerűen az emberi önfenntartás funkcionális elemeivé. „A megismerés ugyanolyan mértékben
eszköze az önfenntartásnak, mint amilyen mértékben transzcendálja a puszta
önfenntartást” (Habermas 1995: 940). Csak ebben az esetben nyílik mód a megismerést vezető
érdekek bevezetésére. Habermas a megismerést vezető érdekek alapján három tudománycsoportot
különböztet      meg.     1.   Az empirikus-analitikus   tudományok általában      egybeesnek     a
természettudományokkal, vagy az ezek által képviselt tudományos mintával. „Az ellenőrzött
megfigyelésben […] rögzítjük a kiinduló feltételeket és mérjük az elvégzett műveletek eredményeit.
[…] Azt mondhatjuk […], hogy a tényeket és a közöttük lévő viszonyokat deskriptív módon ragadjuk
meg; de ez a beszédmód nem homályosíthatja el azt, hogy a tapasztalati tudományok számára fontos
tények […] csak az instrumentális cselekvés funkciókörében […] konstituálódnak” (937). A
megismerés-érdek ebben az esetben a technikai rendelkezés. 2. A történeti-hermeneutikai
tudományok megfelelnek annak, amit hagyományosan szellemtudománynak nevezünk. „Úgy néz ki,
mintha az interpretáló belehelyezkedne a nyelv vagy a világ horizontjába, amelyből az
áthagyományozott szöveg a maga értelmét meríti. De a tények itt is csak a rögzítés sztenderdjeihez
való viszonyukban konstituálódnak” (938). Ebben az esetben Habermas gyakorlati megismerés-
érdekről beszél. 3. A szisztematikus cselekvéstudományok közé tartozik a gazdaságtan, a szociológia
és a politikatudomány, melyeket Habermas időnként kritikai társadalomtudományoknak is nevez. „A
kritikai kijelentések érvényességének értelmét rögzítő metodológiai keret mércéje:
az önreflexió fogalma. Ez a fogalom a szubjektumot kiszabadítja a hiposztazált hatalmak
összefüggéséből.” Ebben az esetben egy emancipatív megismerés-érdek működik.

      1981-ben jelent meg Habermas A kommunikatív cselekvés elmélete című könyve, melynek
előszavában egy valóságos elméleti fordulatról számol be: „Időközben a metodológiai érdeklődésem
[…] átadta a helyét egy szubsztanciális érdeklődésnek” (Habermas 1981: I/7). Vagyis a Megismerés és
érdek elemzéseit még egy metodológiai érdeklődés vezette: olyan metaelmélet volt, amely az
ismeretelméletet próbálja folytatni más eszközökkel. Az új kérdésfeltevés viszont a modern
társadalom átfogó, szubsztantív leírására irányul. Habermas kiinduló kérdésfeltevése a weberi
racionalitáselmélet felülvizsgálatára irányul. Weber ugyan többféle racionalitásfogalmat használ, de
dominánssá végső soron mégis a teleológiai cselekvés fogalmában rejlő célracionalitás válik.
Habermas ezzel szemben megpróbál bevezetni egy másfajta racionalitást, amelyet kommunikatív
racionalitásnak nevez. A racionalitás ebben az esetben nem egy adott célhoz legmegfelelőbb eszköz
megtalálását jelenti, hanem azt, hogy minden kommunikatív cselekvés esetében fel lehet tenni az
indokokra és az érvekre vonatkozó kérdést. A weberi racionalitáselmélethez hasonlóan a habermasi
koncepció is egy cselekvéselméletre épül. Habermas megpróbálja elhatárolni egymástól a
kommunikatív és a teleológiai vagy instrumentális cselekvést. A kommunikatív cselekvés a nyelv
médiumában játszódik le, a nyelvi médium jelenik meg mint a cselekvéskoordináció mechanizmusa. A
teleológiai cselekvés mindig sikerorientált, de ez is kapcsolódhat a nyelvi kommunikációhoz, noha a
kommunikáció nem eredeti médiuma. A kommunikatív cselekvésben az értelmezési folyamatok az
interpretációs teljesítményekre épülnek. A kommunikatív cselekvések olyan típusú interakciók,
amelyeket nyelvi aktusokon keresztül koordinálunk, habár nem merülnek ki ezekben az aktusokban
(141–151). Az elméletalkotásnak erre a cselekvéselméleti szintjére Habermasnál egy rend-elméleti
szint rakódik. A teleológiai cselekvésnek megfelel a rendszer, nagyjából abban az értelemben,
ahogyan Niklas Luhmann ezt a fogalmat bevezette. A rendszert funkcionális összefüggések jellemzik,
és mindig egy meghatározott médium köré szerveződik. Luhmann mindent rendszernek tekintett,
Habermas szerint azonban ez a leírás csak a gazdaságra és a politikára érvényes. (A politika esetén a
hatalom, a gazdaság esetében a pénz játssza a médium szerepét.) A kommunikatív cselekvésnek
viszont az életvilág felel meg. Az életvilágot Habermas első megközelítésben úgy vezeti be, mint
azoknak a háttérben működő előfeltevéseknek az összességét, amelyek közepette a kommunikációs
felek már mindig is mozognak. Ezeknek a rendelméleti fogalmaknak a bázisán dolgozza ki Habermas a
maga kordiagnózisát. A diagnózis kiindulópontját az a meglátás képezi, hogy a rendszerben van
egyfajta expanzív tendencia. (Ez nyilván a médiumokra épül, amelyek működése átlépi a rendszerek
határát.) Habermas szerint modern körülmények között a rendszer fenyegeti az életvilágot; ez azt
jelenti, hogy a rendszer médiumai átjárják a mindennapi kommunikációnkat. Vagyis a kommunikatív
cselekvés egyre gyakrabban elveszti a maga önálló logikáját, és a hatalom, illetve a pénz szempontjai
szerint kezd el működni. (Ezzel bizonyos értelemben visszakanyarodtunk a Nyilvánosság-könyv
kordiagnózisához.) Habermas ezt az életvilág kolonializációjának nevezi.

8.13. Lukács György (1885–1971)
A 20. századi marxizmus kétségkívül legjelentősebb filozófusa – egyben a magyar filozófia
történetének legkiemelkedőbb, az európai bölcseleti kánonba talán egyedül beletartozó alakja –
Lukács György. Hosszú pályáját a kommunista mozgalomhoz történő csatlakozása osztja két
szakaszra: ifjúkorának „premarxizmusát” „érett” és „kései” korszakának marxizmusa követi tehát.
Kiterjedt életművének mégis határozott egységet ad a megfogalmazott problémák azonossága és a
tematikus motívumok ismétlődése.

      „Premarxista” korszakában egymástól eltérő gondolati törekvések jegyében született és
különböző műfajú művekkel kísérletezik. Első jelentős munkája – kudarcba fulladó szépirodalmi
kísérletek és impresszionista hangú színikritikák után – a modern dráma fejlődéstörténetét
összefoglaló, pályadíjnyertes monográfiája: ez a felszínen száraz szaktudományos munkának látszik,
mélyrétegeiben valójában metafizikailag színezett történetfilozófiára épülő vállalkozás. A
tudományos törekvést odahagyva azonban hamarosan az esszéírás felé fordul: érzéki-irodalmi
nyelven fogalmazott, mélyen vallomásos, metafizikai-egzisztenciális beállítottságú esszékkel
jelentkezik. Esszéi az élet és a művészet szembeállítására épülnek: az élet kaotikusságával a
műalkotás megformáltságát helyezik szembe. Az esztétikai jellegű szembeállítás hátterében az élet és
a lélek metafizikai oppozíciója húzódik meg: a közönséges, inautentikus – a külső, mechanikus,
emberidegen erők világával, az intézmények és konvenciók halott szükségszerűségeinek birodalmával
azonosított – élet és a valódi, autentikus – az emberi világ szubsztanciáját és az autentikus
individualitást képező – lélek dualitása rejlik. Az esszéiből magyarul és németül egyaránt megjelenő
gyűjtemény, A lélek és a formák (1910) (Die Seele und die Formen, 1911) a háború után születő
egzisztenciálfilozófia több motívumának megelőlegezését nyújtja. „Esszékorszakának” lezárultával
ismét a szisztematikus filozófia felé közeledik. Előbb habilitációs írásnak szánt, részben életfilozófiai,
részben kantiánus alapokon álló művészetfilozófiai szintézis írásába fog, utóbb ortodox kantiánus
irányú esztétikai monográfián kezd dolgozni: mindkét mű töredékben és kéziratban marad azonban.
Közben tervbe vett Dosztojevszkij-esszéjének elkészült bevezető fejezete, a Die Theorie des
Romans (A regény elmélete 1920) a hegeli filozófiát alkalmazza esztétikai problémákra: a görögség
ifjúkorának és a modernség felnőttkorának a szembeállítására alapozva az „eposz korának” és a
„regény korának” az oppozíciójához jut el. Az esszé, a metafizikai és a történetfilozófiai szemlélet
eredeti szintézisét nyújtva, Lukács „premarxista” korszakának talán legjelentősebb teljesítménye – a
szellemtörténet irányzatának egyik korai fő műve – lesz.

      A kommunizmus melletti döntéssel a filozófust jó időre elsodorja a politika: a kései szintézisekig
a publicisztika lesz a vezető műfaja. Valamennyi, a kommunista mozgalom érdekeinek közvetlen-
közvetett ideológiai-politikai szolgálatát magára vállaló írását a publicisztikai világlátás és érvelésmód
jellemzi tehát. E körben legkiemelkedőbb műve – és talán egész oeuvre-jének leghatásosabb alkotása
– a magyar kommün kultúrpolitikai vezetőjeként szerzett tapasztalatait földolgozó teoretikus
cikkeinek gyűjteménye, a Geschichte und Klassenbewusstsein (Történelem és osztálytudat, 1923). A
kötet a hagyományos, empirista-pozitivista marxizmusfölfogással a totalitásszemléletet szegezi
szembe: a marxizmus aktivista-forradalmi értelmezését dolgozza ki. A benne megnyilvánuló
messianisztikus-utópikus marxizmusfölfogás a művet a „nyugati marxizmus” irányzatalapító
munkájává teszi: a cikkgyűjtemény a Frankfurti Iskolától az újbaloldali radikalizmusig számos
irányzatra meghatározó befolyást gyakorol.

      A politika vonzása és a publicisztika kényszere Lukács munkásságának utolsó két évtizedében
enyhül: a gondolkodó visszahúzódik a közvetlen politikai-ideológiai küzdelmektől és a szisztematikus
teoretikus munkának szenteli energiáit. Tervbe vett átfogó esztétikai és etikai szintéziséből az előbbi
nyer határozottabb alakot: esztétikájának elsőként és egyetlenként elkészült része, az esztétikai
tételezés önmagában is kész kidolgozott-befejezett filozófiai megalapozása, a Die Eigenart des
Ästhetischen (1963) (Az esztétikum sajátossága, 1965) a művészetet – a „dezantropomorfizáló”
tudománnyal szembeállítva – a valóság antropocentrikus-„antropomorfizáló” visszatükrözéseként
tárgyalja. Etikájának ellenben csupán a bevezető fejezete készül el: ez a társadalmi lét ontológiájának
szentelt terjedelmes munka végül is voltaképp vázlat marad.


9. Analitikus filozófia
Klasszikus analitikus filozófián három fontos 20. századi irányzatot érthetünk. Egyrészt a századelő
cambridge-i analitikus filozófusai, Russell, Moore és a korai Wittgenstein munkásságát. Másrészt a
logikai pozitivista és logikai empirista mozgalmakat, amelyek az 1920-as évektől az 1950-es évekig
játszottak fontos szerepet, elsősorban Bécsben és Berlinben, majd a 30-as évek második felétől
túlnyomórészt az Egyesült Államokban. Harmadrészt az 1940-es évektől az 1960-as évekig befolyásos
ún. hétköznapinyelv-filozófiai mozgalmat, amelybe egyfelől a késői Wittgenstein és tanítványai,
másfelől az oxfordi analitikusok, Ryle, Austin és Strawson köre sorolható.

      Ezekben az irányzatokban közös a nyelv és a logika iránti kitüntetett érdeklődés és az a
meggyőződés, hogy a filozófia legfőbb feladata a nyelv vizsgálata. Az a nézet, hogy a filozófia
alapvetően fogalomelemzés, vagy legalábbis, hogy a fogalmak elemzése szükséges előfeltétele
bármilyen filozófiai problémával való foglalkozásnak, mindig is elfogadott nézet volt. Az analitikus
filozófia újdonsága abban állt, hogy fogalmaink vizsgálatát a nyelv, szavaink, mondataink
jelentésének a vizsgálatán keresztül kísérelte meg.

       Az analitikus megközelítés két nagy hagyománnyal is szakított. Egyfelől elvetette azt az
Arisztotelész óta domináns elképzelést, amely szerint a szavak mentális tartalmak jelei. Másfelől
szakított a karteziánus ismeretelmélet módszerével is, amely szerint a megismerés során elménk
közvetlenül ismert, szubjektív tartalmaiból (ideákból, benyomásokból) indulunk ki, és ezekből
próbálunk tudást szerezni az elmén kívüli valóságról. Az analitikus filozófusok alternatív elképzelése
szerint legelőször meg kell határozni az állításainkat kifejező mondatok logikai szerkezetét; az
állítások igazolása csak ezután, erre támaszkodva következhet. A világot ugyanis nem ideáinkon,
hanem nyelvünkön „keresztül” ismerjük meg. A megismerés előfeltétele így ennek a közvetítő
médiumnak a vizsgálata: a filozófiai pszichológia helyét a nyelv filozófiai vizsgálata vette át.

       Az analitikus filozófia alapító atyjának (vagy inkább nagyatyjának) Gottlob Frege német logikust
és filozófust szokás tekinteni. Frege az analitikus filozófiai megközelítés kialakulásához
többféleképpen is hozzájárult. Egyfelől kidolgozott egy teljesen új logikai nyelvet, a modern
szimbolikus logika első rendszerét, amely igen hatékony eszköznek bizonyult a hétköznapi nyelvi
állítások szerkezetének az elemzésében. Másfelől elsősorban őhozzá köthető a filozófia előbb
említett „nyelvi fordulata”, tehát az a nézet, hogy a filozófiai elemzésnek nem képzeteink
természetét kell vizsgálnia, hanem a gondolatainkat kifejező mondatok jelentését.

      Az analitikus filozófia irányzatai között több alapvető különbség is volt. A korai analitikusok és a
logikai pozitivisták a homályosnak tartott hétköznapi nyelv helyett egy ideális, logikai nyelvet akartak
létrehozni, amelynek minden kifejezése egyértelmű jelentéssel bír. Úgy vélték, a filozófiai problémák
világossá és egyértelművé tehetők, ha lefordítjuk őket az ideális nyelvre, vagy éppen kiderülhet róluk,
hogy értelmetlenek (tudniillik, ha lefordíthatatlanok). A hétköznapi nyelv filozófusai szerint viszont a
hétköznapi nyelv „rendben van”. Sőt a filozófia elsődleges feladata éppen a szavak hétköznapi
használatának a vizsgálata, mert a hétköznapi használatban hosszú idők tapasztalata kristályosodott
ki, a szavak hétköznapi jelentése sokkal gazdagabb, árnyaltabb, mint a filozófia új, technikai
fogalmainak jelentése. A filozófiai problémák helyes megértésének a feltétele ezért az, hogy feltárjuk
a problémák megfogalmazásában szereplő szavak hétköznapi jelentését.

      A korai analitikusok és a logikai pozitivisták ugyanakkor más nézeten voltak a logikai elemzés és
a metafizika viszonyát illetően. Míg Russell, Moore vagy a korai Wittgenstein úgy vélte, hogy a helyes
logikai szerkezetből kiindulva metafizikai következtetésekre is juthatunk, addig a logikai pozitivisták a
logikai elemzést a metafizikai állítások kiküszöbölésének módszereként tartották számon. A
hétköznapi nyelv filozófiai hagyományához tartozók viszont megosztottak voltak a metafizika és a
nyelvi elemzés viszonyát illetően. A késői Wittgenstein úgy gondolta, a metafizikai viták
felszámolhatók a hétköznapi nyelv vizsgálatával. Mások úgy vélték, hogy a hétköznapi nyelvhasználat
normatív, ezért a filozófiai fogalmak hétköznapi jelentésére támaszkodva meg lehet oldani bizonyos
hagyományos metafizikai problémákat. Strawson viszont a hétköznapi metafizikát akarta leírni,
részben a hétköznapi nyelvhasználatra támaszkodva.

      Az analitikus filozófiai irányzatok eltérően viszonyultak a tudományokhoz is. A „tudományos
filozófia” hívei alapvető fontosságúnak tartották a tudományt a filozófiai vizsgálatok szempontjából:
Russell, a logikai pozitivisták és az empiristák, Popper, Quine és a mai naturalisták sorolhatók ide. A
pozitivisták szerint a filozófia a tudomány logikája kell hogy legyen, Quine, Popper és más naturalisták
szerint viszont a tudomány és a filozófia nem választhatók el egymástól, a tudományos elméletek
relevánsak metafizikai kérdésekben. Wittgenstein, illetve a köznyelvfilozófia-hagyomány viszont nem
tartotta fontosnak a természettudományos eredményeket és módszereket a filozófia szempontjából;
úgy vélték, a filozófiai és a tudományos kérdések elhatárolhatók egymástól.

      A klasszikus analitikus filozófia, amely a nyelvelemzést tartotta a filozófia kitüntetett
módszerének, nagyjából az 1960-as évekre lezárult. Az analitikus hagyományba tartozó művek és
filozófusok mindazonáltal a mai napig jól megkülönböztethetők másoktól: jellemzőjük a
problémacentrikus megközelítés, a filozófiai állítások és fogalmak aprólékos elemzése, az érvelés
komolyan vétele.

9.1. Gottlob Frege (1848–1925)
9.1. Gottlob Frege (1848–1925)
Kémiát, filozófiát, illetve matematikát és fizikát tanult Jénában és Göttingenben, 1873-ban doktorált
geometriai témával. 1874-től 1918-ig, nyugdíjba vonulásáig a jénai egyetemen tanított. 1879-ben
megjelentette a Fogalomírás című könyvét, amely a modern szimbolikus logika első rendszerét
tartalmazta. 1884-ben jelent meg Az aritmetika alapjai, 1893-ban, illetve 1903-ban fő műve, Az
aritmetika alaptörvényei, melyekben kifejtette a matematika logicista megalapozását. Az 1890-es
évek fordulóján kidolgozta új elméletét a jelentésről, amely a jelentés és jelölet megkülönböztetésén
alapult („Jelentés és jelölet”, 1892). 1903 és 1906 között geometriai témákról jelentetett meg
cikkeket. 1906 és 1918 között nagyon keveset publikált, 1918-ban kiadta „A gondolat” „A tagadás” és
az „Összetett gondolatok” című fontos tanulmányait. 1924-ben feladta az aritmetika logicista
értelmezését.
9.1.1. Nyelvfilozófia
Elsősorban Fregéhez köthető az analitikus filozófia antipszichologista megközelítése, „a nyelvi
fordulat”, amely szerint a filozófiának nem az ideákat, lelki tartalmakat kell elemeznie, hanem a
mondatokat, a nyelv szerkezetét. Frege a Fogalomírásban kidolgozta ehhez a modern kvantifikációs
logikát, amely olyan komplex nyelvi kifejezések elemzését is lehetővé tette, amelyek a korábbi
logikák eszközeivel nem voltak leírhatók. A kijelentéseket a hagyományos alany-tárgy elemzés helyett
a matematikából kölcsönzött függvény-argumentum elemzéssel váltotta fel. Fontos újítása az ún.
„kontextus-elv”, amely szerint egy szó jelentését soha nem szabad izoláltan, önmagában
meghatározni, hanem mindig csak egy kijelentés kontextusában. A jelentés alapegységének a
mondatot és nem a szót kell tekinteni (Az aritmetika alapjai, 1884).

     Alapvető jelentőségű továbbá a nyelvi kifejezések jelentésének és jelöletének a
megkülönböztetése, amelyet „Fogalom és tárgy” (1891), illetve „Jelentés és jelölet” (1892) című
tanulmányaiban       fejtett     ki    (más       terminológiában:    értelem       és   referencia,   az
eredetiben Sinn és Bedeutung). Frege ezzel a megkülönböztetéssel minden nyelvi kifejezés jelentését
két komponensre bontotta. A szavak jelölete az a tárgy, amelyet jelölnek, jelentésük viszont
„meghatározásuk módja”, amelynek révén meghatározzuk, hogy a szó melyik tárgyat jelöli. Például az
„Alkonycsillag” szó jelölete a Vénusz bolygó, jelentése pedig „az esti égbolton látható legfényesebb
égitest”. A mondatok jelentése az a gondolat (Gedanke), amelyet kifejeznek, jelöletük pedig az
igazságértékük, az Igaz vagy a Hamis (ezeket Frege absztrakt tárgyaknak tekintette). Frege egyébként
az azonossági állításokról, illetve hitekről (illetve más, ún. propozicionális attitűdökről, szándékokról,
vágyakról) szóló beszámolók értelmezése kapcsán vezette be megkülönböztetését. Vitatott kérdés,
hogy nincs-e ellentmondás a kontextus-elv és a (későbbi) jelentés/jelölet megkülönböztetés között.

     Az 1918-ban megjelent „A gondolat” című írásában mutatta be a jelentések platonista
értelmezését. Eszerint a mondatok jelentése, a gondolat, amit kifejeznek, nem képzet, az elmében
létező mentális tárgy, hanem objektív létező, egyfajta nem térbeli és nem időbeli, platóni világ (Frege
megfogalmazásában harmadik birodalom) eleme. Szemben a képzetekkel, amelyek szubjektívek,
ugyanazt a gondolatot különböző személyek is felfoghatják.

9.1.2. Matematikafilozófia
Frege hozzájárulása a matematika filozófiájához is igen jelentős. Az aritmetika logicista programját
képviselte. Bírálta az aritmetika pszichologista értelmezését, amely szerint a számok mentális képek
lennének, a matematikai igazságok pedig pszichológiai igazságok. Elvetette Mill nézetét is, aki az
aritmetikai igazságokat megfigyeléseken alapuló empirikus igazságoknak tartotta. Továbbá elvetette
Kant felfogását is, amely szerint az aritmetika a priori szemléleten alapul. Elutasította a formalisták
felfogását is, akik szerint az aritmetikát egyfajta interpretálatlan formális rendszerként kell
értelmezni.

      Saját álláspontja szerint az aritmetika logika: a számokat és az aritmetikai törvényeket pusztán
logikai fogalmakkal lehet definiálni. Russell 1901-ben felfedezett egy ellentmondást Frege aritmetikai
elméletében (az ún. Russell-paradoxont), amely az önmagukat elemként nem tartalmazó halmazok
fogalmával kapcsolatos (lásd 9.2.2.). Frege egész életében nem tudott kielégítő megoldást találni erre
a paradoxonra és emiatt élete végén vissza is vonta az aritmetika logicista elméletét.

     Bár életében Frege szinte ismeretlen volt, az analitikus filozófia későbbi meghatározó szereplői
közül többekre hatott. Russell, miután rájött, hogy gyakorlatilag ugyanazt a módszert dolgozta ki a
számok értelmezésére, mint korábban Frege, nagyra értékelte és propagálta Frege munkásságát.
Wittgenstein 1911-ben találkozott vele, s megvitatták saját megoldási javaslatát a Russell-
paradoxonra. 1910 és 1913 között Frege tanította Carnapot, akinek logikai és filozófia nézeteire
szintén komoly hatást gyakorolt.

9.2. Bertrand Russell (1872–1970)
Russell tanulmányait Cambridge-ben végezte, majd a cambridge-i Trinity College tagja lett.
Legfontosabb művei a logika és a matematika filozófiai kérdéseivel, valamint nyelvfilozófiai témákkal
foglalkoznak: Principles of Mathematics (A matematika alapelvei, 1903); „A denotálásról”,
1905; Principia Mathematica (Matematikai alapelvek, 1910–13, Whiteheaddel közösen).
Ismeretelméleti és metafizikai elméletei is komoly hatás gyakoroltak a 20. századi filozófiára: „Tudás
ismeretség révén és tudás leírás révén”, 1911; Our Knowledge of the External World (Tudásunk a
külvilágról, 1915); The Philosophy of Logical Atomism (A logikai atomizmus filozófiája, 1918); The
Analysis of Mind (Az elme elemzése, 1921); The Analysis of Matter (Az anyag elemzése,
1927); Inquiries into Truth and Meaning (Vizsgálódások az igazságról és a jelentésről, 1942); Human
Knowledge (Emberi tudás, 1948).

        Russell társadalomfilozófiai és politikai kérdésekkel is sokat foglalkozott, aktív közszereplő volt.
Pacifista tevékenysége miatt az első világháború alatt kizárták a Trinity College-ból, majd hat hónap
börtönre ítélték. A második világháború után fontos szereplője volt a nukleáris leszerelési
mozgalomnak, illetve a vietnami háború elleni tiltakozásoknak. Számos népszerűsítő filozófiai művet
is írt, melyek közül A nyugati filozófia története (1945) 1950-ben irodalmi Nobel-díjat kapott.

9.2.1. Korai idealista nézetek
Russell filozófiai érdeklődését pályája első felében, körülbelül 1920-ig döntően meghatározta a
matematika. Mint filozófiai önéletrajzában írta, a filozófia iránti érdeklődésének egyik forrása az volt,
hogy meg akart győződni arról, tudhatunk-e egyáltalán valamit, legalább a tiszta matematikában […]
(Russell 1968: 15). A másik, hogy lehet-e valami racionális alapja a vallásos hitnek – ezzel
kapcsolatban hamar elutasító álláspontra jutott. Egyfelől a matematika megalapozásának filozófiai
problémáival, az alapvető geometriai és aritmetikai fogalmak, a tér, a szám, a halmaz, illetve a
relációk természetével foglalkozott, másfelől módszertanilag is merített a matematikával kapcsolatos
eredményeiből. A matematikai tudás értelmezéséhez használt logikai elemzési módszereket
alkalmazta a fizikai világra, illetve a tudatra vonatkozó tudásunk értelmezésében is. A módszer
közösségén alapult Russell „tudományos filozófia” koncepciója is, amely szerint a filozófia és a
tudomány között csak fokozati különbség van, a filozófia csak általánossága tekintetében különbözik
a matematikától.

      Russell 1890 és 1893 között matematikát tanult Cambridge-ben, ezután kezdett a filozófiával
intenzíven foglalkozni. Első könyvében (The Foundations of Geometry, A geometria alapjai, 1897) a
geometria megalapozására tett kísérletet, kantiánus szellemben, összhangban a korabeli brit
filozófiában domináns irányzatokkal. A geometria kantiánus értelmezését azonban hamarosan
elvetette. Ezután rövid időre a filozófia fő feladatának bizonyos aritmetikai antinómiák, (például a
folytonossági és a végtelenségi antinómia) megoldását tekintette. Ezeket McTaggart hegeliánus
idealizmusának a szellemében próbálta megoldani (vö. McTaggart Studies in the Hegelian
Dialectic [Tanulmányok a hegeli dialektika köréből], 1896). A tudományok dialektikájának sémáját
próbálta kidolgozni, amely a matematikában, a fizikában és más tudományokban rejlő
ellentmondásokat egymás után feltárva végül a monisztikus idealizmus metafizikájához vezetne el.
      1898 végére azonban szakított a brit hegelianizmussal is. Ennek több oka is volt. Egyfelől Moore
hatására („The Nature of Judgement” [Az ítélet természete], 1898) elvetette a propozíciók hegeliánus
értelmezését. Saját elmélete szerint egy propozíció, avagy kijelentés tartalmát, amit kijelentünk, azok
a tárgyak képezik, amelyekről a kijelentés szól. Ez az elképzelés (amely közel állt a Brentano-
tanítvány, Alexius Meinong ún. „tárgyelméletéhez”) pluralista ontológiát eredményez, ugyanis az
következik belőle, hogy mindennek, amiről egy kijelentés szólhat, léteznie kell valamilyen
értelemben. Ha például azt állítom, hogy „Az Aranyhegy aranyból van”, akkor ez elmélet szerint az
Aranyhegynek valamilyen értelemben léteznie kell, hiszen Aranyhegyről állítom, hogy aranyból van
(és nem az Aranyhegy valamilyen ideájáról, mentális reprezentációjáról). Russell ekkoriban úgy vélte,
hogy a hétköznapi fizikai tárgyak és személyek mellett a létezők közé tartoznak a számok, a kimérák,
a négydimenziós terek és a homéroszi istenek is, valamint a relációk, az univerzálék, sőt az is, amit a
hamis propozíciók kifejeznek.

      Az idealizmus elleni lázadás egy másik eleme általános logikai meglátásokra támaszkodott:
Russell ekkoriban vetette el a hegelianizmus ontológiai elméletét, a logikai monizmust és a belső
viszonyok elméletét. A hegeliánus elképzelés szerint puszta látszat, hogy léteznek egymástól
logikailag független tények. Azok az állítások, amelyek látszólag különböző egyedi tárgyak közötti
külső, kontingens viszonyokat írnak le, valójában az egyetlen létező minőségeit fejezik ki. A látszólag
egymástól függetlenül létező tárgyak közötti viszonyok valójában belsők és szükségszerűek, mert
logikailag következnek az egyetlen abszolút létező, „az egész” minőségeinek a leírásából. Russell ezzel
szemben amellett érvelt, hogy a világ egymástól független, egyszerű, ún. atomi tényekből épül fel, a
komplex tények pedig visszavezethetők atomi tények kombinációjára; másfelől, hogy léteznek egyedi
tárgyak, amelyek között „külső”, valóságos viszonyok állnak fenn, amelyek nem vezethetők vissza az
egyetlen létező minőségeire. Ezt a nézetet logikai atomizmusnak nevezik.

9.2.2. A matematika logicista értelmezése és a leírások módszere
A hegeliánus megközelítés elvetése után Russell az aritmetika logicista megalapozására tett
kísérletet: megpróbálta visszavezetni az aritmetikai fogalmakat és törvényeket tisztán logikai
fogalmakra, illetve törvényekre. Erről szóló munkája, a Principles of Mathematics első változatban
1900. december 31-én készült el. Russell (tudtán kívül) számos olyan eredményre jutott, amelyeket
Frege már korábban kidolgozott. A természetes számokat például Fregéhez hasonlóan halmazok
halmazaként definiálta. 1901 márciusában azonban Russell felfedezett egy paradoxont, amely
alapjaiban ásta alá korábbi eredményeit. Az ún. Russell-paradoxon olyan halmazokkal kapcsolatos,
amelyeknek a tagjai nem elemei önmaguknak. Russellt megbénította ez a probléma: egy éven
keresztül kísérletezett különféle megoldási javaslatokkal, majd végül 1903-ban úgy jelentette meg
a Principles of Mathematicst, hogy csak egy ideiglenes javaslattal szolgált a paradoxon kezelésére.

Bizonyos halmazok nem tagjai önmaguknak; ilyen például az összes teáskanál halmaza, amely maga
nem teáskanál. Más halmazok viszont, mint például az összes nem-teáskanál halmaza, tagjaik
önmaguknak, hiszen az összes nem-teáskanál halmaza sem teáskanál. Ha vesszük az összes olyan
halmaz halmazát, amelyek nem tagjaik önmaguknak, akkor ahhoz a paradoxonhoz jutunk, hogy egy
ilyen halmaz akkor és csak akkor tagja önmagának, ha nem tagja önmagának.

     A következő komoly fordulatot Russell nézeteiben az 1905-ben megjelent „A denotálásról” című
tanulmány jelezte. Ebben mutatta be új elméletét a neveket, leírásokat és más denotáló, azaz
valamilyen tárgyra utaló kifejezéseket tartalmazó mondatok logikai szerkezetével kapcsolatban,
amelyek gyökeresen különböznek a Principles of Mathematicsban kifejtettektől. Russell amellett
érvelt, hogy a denotáló kifejezéseket tartalmazó kijelentéseket nem úgy kell értelmeznünk, ahogy azt
a hétköznapi használat, illetve a természetes nyelvek nyelvtana sugallja (és ahogy a Principles of
Mathematicsban még maga is gondolta), tudniillik hogy egy bizonyos tárgyról, amire a referáló
kifejezések utalnak, állítják, hogy az valamilyen tulajdonsággal rendelkezik. (Például, hogy az „a
jelenlegi francia király kopasz” egy bizonyos tárgyról, a jelenlegi francia királyról állítja azt, hogy
kopasz.) „A denotálásról” című tanulmány szerint a denotáló kifejezéseket tartalmazó kijelentések
valódi logikai szerkezete megmutatja, hogy az ilyen kifejezések túlnyomó többsége nem utal
semmilyen individuális létezőre. Az elmélet szerint a leíró kifejezéseket, mint például „a jelenlegi
francia király”, nem referáló kifejezéseknek, hanem ún. nem teljes szimbólumoknak, kvantorokból
(mint pl. a „minden” vagy a „némely”), illetve kijelentésfüggvényekből (pl. az „x király”) összetettnek
kell tekinteni, amelyek önmagukban nem, csak bizonyos kontextusban rendelkeznek jelentéssel. „A
jelenlegi francia király kopasz” helyes elemzése eszerint a következő: létezik egy és csak egy valaki,
aki a jelenlegi francia király, és ez a valaki kopasz. A tanulmány egyben megvilágítja, hogy mit ért
Russell a logikai analízisen mint filozófiai módszeren. Eszerint először fel kell tárni a természetes
nyelvi kijelentések valódi logikai szerkezetét, majd ebből metafizikai-ontológiai következtetéseket
vonhatunk le. Így például Russell logikai elemzéséből következik, hogy számos látszólag denotáló
kifejezés, mint pl. az „Aranyhegy” vagy „a jelenlegi francia király” semmilyen létezőre nem utal.

      Russell Whiteheaddel közösen írt nagy művében, az 1910-re elkészült Principia
Mathematicában, részletesen kifejtette a matematika redukálását a logikára, illetve a
halmazelméletre. A könyvben, többek között, típuselméleti választ adtak a Russell-paradoxonra és
kifejtették a logikai konstrukciók módszerét, amely szerint a posztulált létezőkre vonatkozó
kijelentéseket helyettesíteni kell ismert létezőkből álló logikai konstrukciókra vonatkozó
kijelentésekkel. (Példa erre a számokra vonatkozó kijelentések helyettesítése az osztályokra
vonatkozó kijelentésekkel.) A logicista program sikerességéről megoszlanak a vélemények: Russellnek
és White-headnek számos halmazelméleti és aritmetikai tételt sikerült logikai fogalmakból és logikai
elvekből levezetnie, azonban felhasználtak két olyan axiómát (a végtelenségi és a redukálhatósági
axiómát), amelyek sokak szerint nem logikai jellegűek. Ha ez így van, akkor a logicista programot nem
sikerült maradéktalanul kivitelezniük.

A végtelenségi axióma szerint a világ tárgyainak száma végtelen. A redukálhatósági axióma szerint
minden magasabb rendű tulajdonság vagy kijelentés redukálható valamilyen ekvivalens elsőrendű
tulajdonságra vagy kijelentésre.

9.2.3. Metafizika
Az 1900-as években Russellnek a matematika ontológiai problémáinak kezelésében alkalmazott
módszere, illetve a kijelentések logikai szerkezetének általános elemzése jelentősen hozzájárult
ontológiai elképzeléseinek további kibontakozásához, az ún. „logikai atomizmus” metafizikájához.
Russell ekkoriban úgy vélte („On the Relation of Universals and Particulars” [Univerzálék és egyedi
dolgok viszonyáról], 1912), hogy léteznek partikulárék és univerzálék, minőségek és viszonyok is. A
világ atomi tényekből épül fel. Egy atomi tény az, hogy egy egyszerű partikuláré rendelkezik
valamilyen egyszerű minőséggel, de atomi tények a különböző egyszerű partikulárék közötti egyszerű
viszonyok is. A komplex tények pedig atomi tényekből állnak össze. A logikai elemzés feladata a
komplex tényeket kifejező komplex kijelentések szerkezetének elemzése, amellyel megállapítható,
hogy milyen atomi kijelentésekből állnak, és így az, hogy milyen atomi tényekből áll a világ. Russell
később elvetette, hogy léteznének partikulárék, és úgy vélte, csak minőségek együtt jelenlévő
komplexumai léteznek. Ez a változás hozzájárult speciális metafizikai nézeteinek megváltozásához, a
fizikai tárgyak és az egyedi elmék létezésének tagadásához is.

      Az 1910-es évek végére egy olyan fejlemény is bekövetkezett Russell nézeteiben, amely döntő
jelentőségű volt egész további filozófiai pályájára nézve. Ez a változás a logika és a matematika
értelmezésének megváltozása volt. Russell korábban logikai platonista volt, illetve mérlegelte azt az
elképzelést is, hogy a matematika az empirikus világ legáltalánosabb vonásait írja le ( A filozófia
alapproblémái, 1912, Theory of Knowledge [Ismeretelmélet], 1913). Érdeklődése a logika és a
matematika iránt ugyanis döntően abból fakadt, hogy úgy gondolta, a logika és a matematika a
valóságot írja le, azaz vagy egy platóni világ absztrakt tárgyainak a természetét, vagy az empirikus
világ legáltalánosabb vonásait, és erről biztos tudást nyújthat. Az 1910-es évek végére azonban
elfogadta Wittgenstein nézetét, amely szerint a logikai és matematikai igazságok tautológiák,
amelyek nem mondanak semmit a valóságról, hanem a logikai és matematikai jelek használatának a
szabályait fejezik ki. Ezzel a felismeréssel viszont elveszett, vagy legalábbis jelentősen leértékelődött
számára a matematikai tudás tétje. Mint írta: „a matematika – tárgyát tekintve – többé már nem
tűnik nem emberi jellegűnek előttem. […] Attól tartok, hogy megfelelő szellemi erőkkel rendelkező
elme számára a matematika egésze triviálisnak tűnik, éppoly triviálisnak, mint az az állítás, hogy
minden négylábú állat – állat” (Russell 1959).

9.2.4. Ismeretelmélet
Russell a Principia Mathematica befejezése után az empirikus tudományok felé fordult. 1910-től
kezdve intenzíven foglalkozott a fizika és a pszichológia ismeretelméleti és metafizikai kérdéseivel, a
tér és az idő, az anyag és az okság, az Én, a tudat, a tapasztalat, az észlelés és a hit természetével. A
„Tudás ismeretség révén és tudás leírás révén” (1911) című fontos tanulmányában és A filozófia
alapproblémái című könyvében ismeretelméleti elképzeléseit összekapcsolta a korábban keletkezett
„A denotálásról” című írásában kidolgozott logikai elemzéssel.

      Ismeretelméletében alapvető szerepet játszott az ismeretség általi tudás, illetve a leírás általi
tudás fogalma. „Ismeretség révén” közvetlenül, tehát fogalmak alkalmazása nélkül és nem más
ismeretekből származtatva ismerünk meg egy tárgyat. Russell szerint ilyen módon ismerjük meg
tapasztalataink érzéki minőségeit, például azt, hogy milyen a piros szín vagy a fájdalomérzés. „Leírás
általi tudásról” akkor van szó, ha a tárgyakat nem közvetlenül, hanem mint bizonyos leírások
kielégítőjét ismerjük. Az ilyenfajta tudás közvetett és fogalmakra támaszkodik. Ha egy tárgyat,
például a Mount Everestet mint „a Föld legmagasabb hegyét” ismerem, akkor ez a tudás feltételezi,
hogy rendelkezem a „legmagasabb” és a „hegy” fogalmával, ugyanakkor nem feltételezi, hogy
közvetlenül észlelem a Mount Everestet.

      A fizikai világgal kapcsolatos vizsgálatai szorosan kapcsolódtak az észlelésről vallott
nézeteihez. A filozófia alapproblémáiban Russell a térbeli és az időbeli pontokkal, illetve a fizikai
tárgyakkal kapcsolatban realista volt, és az észlelés reprezentatív realista elméletét képviselte, amely
szerint észleléskor érzéki minőséggel rendelkező „fenomenális tárgyakat”, ún. érzetadatokat
tapasztalunk meg közvetlenül, és ezekből következtetünk az észlelés tárgyára, azokra a fizikai
tárgyakra, amelyek az érzetadatokat okozzák.

      1914-re azonban megváltoztatta nézeteit és úgy vélte, a térbeli és időbeli pontokat, illetve a
fizikai tárgyakat megkonstruálhatjuk észlelési események halmazaiként. A „Tudásunk a külvilágról”
című 1914-es előadás-sorozatában, illetve „Az érzéki adatok viszonya a fizikához” című
tanulmányában Russell a fizikai tárgyak fenomenalista elképzelését fejtette ki, amely szerint a fizikai
tárgyakat az észlelési tapasztalatok függvényeként kell értelmezni. Eszerint a fizikai tárgyakat meg
lehet konstruálni az észlelők számára adódó „jelenségekből”, az általunk észlelt érzetadatokból, a
mások által észlelt érzetadatokból és az ún. szenzibilékből, azokból a lehetséges érzetadatokból,
amelyeket olyan helyekről lehetne észlelni, ahol éppen nincs megfigyelő. Egy pillanatnyi „fizikai
tárgy” azoknak az érzéki „látszatoknak” (aktuális és potenciális érzetadatoknak) a halmaza, amelyek a
tér különböző pontjairól adódnak, illetve adódnának, ha lenne ott megfigyelő. Egy „perspektíva”
másfelől azoknak a „látszatoknak” a halmaza, amelyek a tér egy bizonyos pontjáról adódnak az
egymást követő időpontokban.

      A reprezentatív realizmus közismert problémája, hogy honnan tudjuk, hogy milyen tárgyak
okozzák az érzetadatainkat, ha magukat a fizikai tárgyakat nem észleljük. A fizikai tárgyak ilyenfajta
logikai konstrukcióként való értelmezésének egyik nagy előnye, hogy fel lehet függeszteni az
észleléstől független fizikai tárgyak létezésére és természetére vonatkozó kérdést. Ezt a logikai
konstruktivista értelmezést egészíti ki Russell későbbi (Mach és James felfogásához hasonló) neutrális
monista elképzelése, amelyet The Analysis of Mind című könyvében fejtett ki. Eszerint, amit a józan
ész fizikai eseményeknek, illetve mentális eseményeknek tart, azok valójában ugyanazon
– ontológiailag semleges, tehát nem mentális és nem is fizikai – események, tudniillik érzéki
észleletek. Az, hogy egy észleletet mikor tekintünk fizikai és mikor mentális eseménynek, attól függ,
hogy milyen oksági törvényekkel magyarázzuk őket. Ha egy észleletet fizikai törvények kapcsolnak
össze más észleletekkel, akkor az illető eseményt fizikainak tekintjük, ha ugyanazt az észleletet
pszichológiai oksági törvények kapcsolják össze más észleletekkel, akkor mentálisnak.

      Az 1927-es The Analyis of Matter című kötetben viszont újfent más álláspontot képviselt a fizikai
világgal kapcsolatban, az ún. strukturális realizmus elméletét. Eszerint létezik az észleletektől
független fizikai világ, amely nem puszta logikai konstrukció, de az észlelés, illetve a fizikai
elméleteink alapján a fizikai világnak csak a formális-strukturális, matematikai tulajdonságait
ismerhetjük        meg,      intrinzikus     tulajdonságaikat      nem.        (Russell     strukturális
tulajdonságokon másod- vagy magasabb rendű tulajdonságokat, tehát elsőrendű tulajdonságok
tulajdonságait értette, intrinzikus tulajdonságokon pedig elsőrendű tulajdonságokat. Az elsőrendű
tulajdonságokra példa lehet az észlelt színminőségek, illetve relációik, a színtávolság vagy a
színhőmérséklet. A strukturális tulajdonságok ezeknek az elsőrendű, intrinzikus tulajdonságoknak a
másodrendű, absztrakt logikai-matematikai tulajdonságai, mint például a reflexivitás vagy a
tranzitivitás. Ezek az absztrakt strukturális tulajdonságok nem mondanak semmit arról,
hogy milyen intrinzikus tulajdonságok tulajdonságai; így például egy szín-tér és egy hang-tér absztrakt
strukturális tulajdonságai lehetnek ugyanolyanok. Russell később feladta a strukturális realizmus ilyen
értelmezését, Newman bírálatának a hatására („Mr. Russell’s ‘Causal Theory of Perception’” [Russell
úr ’oksági’ észleléselmélete], 1928), de a strukturális realizmus valamilyen változatát pályája végéig
fenntartotta.

9.2.5. Tudat és tapasztalat
Russell az idealizmussal való szakítása után a hiteket, avagy ítéleteket először duális viszonyként
értelmezte, amely egy szubjektum és egy propozíció között áll fenn, ahol a propozíciót objektív
létezőnek tekintette, amely attól függetlenül létezik, hogy hiszi-e valaki vagy sem.

      „A denotálásról” megjelenésének idején Russell feladta, hogy lennének propozíciók mint
objektív létezők. Ekkori nézete szerint („The Nature of Truth” [Az igazság természete], 1906/7) a hit
több elemből álló viszony egy alany és bizonyos tárgyak között. Ha azt hiszem, hogy Cassius szereti
Desdemonát, akkor ez azt jelenti, hogy egy bizonyos viszonyban vagyok Cassiusszal, Desdemonával,
illetve a szeretés viszonyával, valamint hogy ez a viszony rendelkezik egy bizonyos szerkezettel is,
tudniillik a szeretés Cassiustól irányul Desdemona felé, és nem fordítva. Később ezt az elméletét is
feladta (Wittgenstein bírálatai nyomán): a The Analysis of Mindban azt állította, hogy a hitek
valójában az elmében, a tudatfolyamunkban felmerülő mondatok, szósorok vagy képsorok, amelyek
valamilyen jelentéssel rendelkeznek, nevezetesen valamilyen lehetséges tényállást fejeznek ki.
      A tudatállapotok alanyát Russell sokáig valóságos létezőnek tekintette (bár nem
elpusztíthatatlannak), amely különféle tudataktusokkal (hívés, akarás, észlelés) ragadja meg a tudat
tárgyát. 1919-re feladta ezt az elképzelést is („On Propopositions: What They Are, And How They
Mean?” [A kijelentésekről: micsodák és hogyan bírnak jelentéssel], 1919), és arra az álláspontra
jutott, hogy a tudatállapotok valójában egy bizonyos időpontban együtt jelenlévő érzéki észleletek
komplexumai – vagyis nincsen redukálhatatlan Én. Az „időben megmaradó Én” nem más, mint
egymáshoz okságilag kapcsolódó pillanatnyi személyek sorozata.

     Ami az érzeteket illeti: Russell az idealizmussal való szakítástól kezdve úgy vélte, az érzeteket
egy alany és egy tárgy közötti viszonyként kell értelmezni, ahol az érzetek tárgyai érzetadatok (színek,
hangok stb., illetve ezek komplexumai). Az érzetek tárgyát az alany egy tapasztalati aktussal ragadja
meg. A szubsztanciális Én, illetve a tudataktusok létezésének az elvetése után viszont az érzeteket
egy tudatfolyamban megjelenő észleletekként (érzéki minőségekkel rendelkező eseményekként)
fogta fel, az észleleteket pedig ontológiailag semlegesnek tekintette.

     Késői jelentős művében, a Human Knowledge-ban viszont ismét más nézetet, az érzetek és
agyállapotok azonosságát állító materialista felfogást képviselt. Eszerint az érzetek vagy észleletek
mellett léteznek fizikai események is. Ezekről csak következtetett tudásunk van, ismeretség általi
nincs, így csak a strukturális tulajdonságaikat, pl. tér-időbeli pozíciójukat ismerhetjük, a minőségeikről
semmit sem tudunk, (még azt sem, hogy különböznek-e a mentális események minőségeitől). A
mentális események, tehát az érzetek, pedig azonosak a fizikai eseményekkel, mégpedig bizonyos, az
agyban lejátszódó eseményekkel.

      Filozófiai pályájának utolsó szakaszában Russell az empirikus tudás általános kérdéseivel
foglalkozott, a nem biztos, csak valószínű következményekhez vezető, ún. nem-demonstratív
következtetések igazolásával (Russell 1948). Ennek az érdeklődésnek több indítéka is volt. Az egyik
Russell nézeteinek megváltozása a matematika és logika természetével kapcsolatban – ha az a
priori tudás nem a valóságról szól, akkor ez közvetve megnöveli a tapasztalati tudás értékét. Másfelől
a természettudományokban, illetve a mindennapi életben gyakran használják az indukciót, illetve
más nem-demonstratív következtéseket, s ezért az empiristák számára (akik közé Russell az 1910-es
évek elejétől sorolta magát) ezeknek a következtetési fajtáknak az igazolása nagy jelentőségű.

9.3. George Edward Moore (1873–1957)
Cambridge-ben tanult, előbb klasszika-filológiát, majd filozófiát. Russell mellett az analitikus filozófia
másik cambridge-i alapító atyjaként tartják számon. 1911-től előadó, 1925-től professzor Cambridge-
ben, 1921 és 1947 között a Mind főszerkesztője. Leghíresebb műve a Principia Ethica (Etikai
alapelvek, 1903), amely a filozófusokon kívül hatást gyakorolt a századelő meghatározó brit szellemi
társaságára, a Bloomsbury Kör tagjaira is. Emellett Moore elsősorban mint a hétköznapi fogalmak
analízisére támaszkodó filozófiai módszer, illetve a józan ész filozófiájának legfőbb 20. századi
képviselője ismert.

9.3.1. Az idealizmus cáfolata
Moore-ra egyetemi évei alatt szintén a brit idealisták hatottak, elsősorban Bradley és McTaggart.
1898-ra azonban ő is szembefordult az idealizmussal, mind a hegeliánus, mind a kantiánus
változatokkal. Ellenvetéseit három csoportba sorolhatjuk:
     Egyfelől elutasította Bradley általános metafizikai-logikai elméletét, a logikai monizmust:
támadta Bradley ún. organikus egység fogalmát (a Principia Ethicában), másfelől a belső viszonyok
elméletét is („External and Internal Relations” [Külső és belső viszonyok], 1919).

       Másrészt elvetette az ítéletek idealista értelmezését, és egy realista elméletet dolgozott ki
alternatívaként („The Nature of Judgement” [Az ítélet elmélete], 1898), amely szerint ítéleteink
tartalmai, a propozíciók nem „ideák”, elmebeli tárgyak, hanem objektív, az elmétől független létezők.
Moore szerint egy igaz állítás vagy ítélet tartalma nem reprezentál egy bizonyos tényt, hanem maga
az illető tény. Később (Some Main Problems of Philosophy [A filozófia néhány fő problémája], 1911–
12) Moore feladta ezt az elképzelését, elsősorban azért, mert e nézet nem tudta kezelni a hamis
ítéleteket: a hamis ítéletek tartalmát nyilván nem tekinthetjük tényeknek.

      Moore leghíresebb érve az idealizmus ellen az érzéki tapasztalat szerkezetének elemzésén
alapult. Az idealista értelmezés szerint az érzéki minőségek, például a színek, az érzéki tapasztalatok
olyan tartalmai, amelyek elválaszthatatlanok a tapasztalástól. Az 1903-ban megjelent, „Az idealizmus
cáfolata” című tanulmányában Moore amellett érvelt, hogy érzéki tapasztalataink nem elménk
tartalmaira (azaz mentális létezőkre) irányulnak, hanem olyan tárgyakra, amelyek létezése független
attól, hogy megtapasztaljuk-e őket. Például egy kék szín megtapasztalása két elemből áll: a tudat
tárgyából, a kék színből és a tudatból, amely megragadja a kék színt. A kéknek és a kék
megtapasztalásának független elemeknek kell lenniük, állította Moore. Egyfelől a tapasztalat
„áttetsző”: egy kék szín tapasztalása során csak a tudat tárgyát, a kék színt tapasztaljuk meg, a
tapasztalás aktusát vagy alanyát nem. Ugyanakkor létezik a tudat is: értelmetlen elképzelés, hogy az
érzéki tapasztalásnak csak tárgya lenne. A tapasztalás és tapasztalat tárgya között azonban nem
állhat fenn felbonthatatlan egység, mert különben nem lehetne megmagyarázni, mi a közös egy kék-
tapasztalatban és egy zöld-tapasztalatban. Márpedig van bennük valami közös, hiszen mindkettőt
tapasztalatnak tekintjük.

     Az 1903-ban megjelent Principia Ethicában az ún. metaetikai megközelítés dominál: Moore
elsősorban nem az etika tartalmi kérdéseivel foglalkozik, mint például azzal, hogy mi a jó, vagy hogy
mit kell tennünk, hanem a „jó” kifejezés jelentésével, illetve azzal, hogy objektívek-e az erkölcsi
értékek, és hogyan ismerjük meg őket.

      Moore álláspontjának egyik fontos eleme az antinaturalizmus, amely szerint a jó nem
természeti tulajdonság: azok a nézetek, amelyek a jót valamilyen természeti tulajdonsággal (például a
boldogsággal vagy az élvezettel) próbálják azonosítani, mind tévesek. (Ezt az azonosítást szokás
naturalista hibának nevezni). A jót azért nem lehet semmilyen naturalisztikus tulajdonsággal
azonosítani, mert a jóság logikai értelemben egyszerű, definiálhatatlan tulajdonság. Hasonlóan a
színekhez: azt, hogy valami jó-e vagy sem, semmilyen meghatározás révén nem tudjuk megállapítani,
hanem csak közvetlen tapasztalat révén; éppúgy, mint azt, hogy valami sárga-e vagy sem. (Ezzel
szemben például azt, hogy valami ló-e vagy sem, megállapíthatjuk úgy, hogy megvizsgáljuk: négylábú-
e, sörényes-e, nyerít-e és így tovább, tehát hogy megfelel-e a „ló” definíciónak.)

     A jó definiálhatatlansága mellett Moore az ún. „nyitott kérdés” érvet hozza fel. Eszerint a jó
bármely feltételezett definíciójával szemben értelmesen felvethető, hogy valóban jó-e az, mint ami a
definiensben szerepel. Tegyük fel például, hogy a jót úgy határozzuk meg, ami a legtöbb
boldogsághoz vezet. Ezzel a meghatározással szemben értelmesen felvethető a kérdés: valóban az a
jó, ami a legtöbb boldogsághoz vezet? Ez azt jelenti Moore szerint, hogy nem igaz definíciószerűen,
hogy a jó az, ami a legtöbb boldogsághoz vezet.

     Moore érve nagy vitát váltott ki. Egyfelől az empirikus tudományokban szereplő definíciók
esetében úgy tűnik, értelmesen felvethető, hogy a definiens azonos-e a definiendummal, de ebből
nem szoktunk arra következtetni, hogy definiens nem lehet azonos a definiendummal. Például ha a
vizet a H2O-szerkezetű anyagként definiáljuk, akkor, első látásra legalábbis, értelmesen felvethető,
hogy vajon a víz tényleg a H 2O-szerkezetű anyag-e vagy sem; de ebből nem következtetünk arra, hogy
a víz nem lehet a H 2O-szerkezetű anyag. (A helyzet valójában ennél bonyolultabb. Vannak olyan
jelentéselméleti és modális nézetek, amelyek szerint ha ez a kérdés valóban értelmes, azaz
lehetséges, hogy a víz nem a H 2O-szerkezetű anyag, akkor a víz nem lehet a H 2O-szerkezetű anyag.
Ezeket most nem részletezzük.)

       Másfelől viszont Moore érvét felfoghatjuk úgy is, mint ami az erkölcsi és a természeti
tulajdonságok fogalmi függetlenségét fejezi ki. Ha az erkölcsi és természeti fogalmak között nincsen
fogalmi kapcsolat, akkor mindig feltehető a kérdés, hogy egy bizonyos természeti tulajdonságokkal
rendelkező cselekedet, amelynek valamilyen erkölcsi értéket tulajdonítunk, valóban rendelkezik-e az
illető értékkel. Mivel egy cselekedet teljes fizikai leírásából sem következik semmi az erkölcsi értékére
nézve, ezért nincs semmi fogalmi ellentmondás abban, hogy egy bizonyos cselekedet, amelyet
valamilyen erkölcsi értékkel rendelkezőnek tekintünk, valójában nem rendelkezik ezzel az értékkel.
Például egy szándékosan fájdalmat okozó cselekedetet tekinthetünk rossznak, de nincs fogalmi
ellentmondás abban, hogy ne tekintsük annak.

      Ebből úgy tűnhet, mintha Moore azt állítaná, hogy az erkölcsi tulajdonságok függetlenek a
természeti tulajdonságoktól. Ez azonban nincs így. Moore szerint noha az erkölcsi értékek nem
azonosak természeti tulajdonságokkal, azért a természeti tulajdonságok meghatározzák őket. Mai
terminológiában: az erkölcsi értékek ráépülnek a fizikai tulajdonságokra, azaz nem lehetséges, hogy
két, fizikai tulajdonságaiban megegyező szituáció vagy cselekedet erkölcsi értékében különböző
legyen. Az, hogy a természeti tulajdonságokra ráépülő tulajdonságok természetiek-e vagy sem,
összetett kérdés. Moore mindenesetre úgy vélte, hogy nem, így fenntarthatta etikai
antinaturalizmusát.

      Ami az erkölcsi értékek megismerését illeti: antinaturalizmusa miatt Moore elutasította, hogy
empirikus vizsgálatokkal meghatározhatnánk az erkölcsi értékeket. Másfelől viszont elutasította azt a
kanti elképzelést is, hogy az erkölcsöt a racionalitásra, az ész természetére lehetne visszavezetni.
Ehelyett azt állította, hogy az alapvető erkölcsi értékeket közvetlenül, erkölcsi intuícióval lehet
megismerni. Ennek a nézetnek a leginkább kifogásolt következménye az, hogy nem ad semmilyen
módszert arra, hogy az egymásnak ellentmondó erkölcsi intuíciók közül melyiket kell helyesnek
tekinteni (például hogy a monogámia vagy a poligámia a jó). Ez a következmény hiteltelenné tette
Moore felfogását az erkölcsi értékek objektivitásáról, és előkészítette a talajt az etika nem kognitív
felfogása, az emotivizmus számára, amely szerint az erkölcsi ítéletek szubjektív preferenciákat
fejeznek ki.

      Moore a legtöbbet az észlelés problémájával foglalkozott. „Az idealizmus cáfolatában” kifejtett
észlelésmodell elégtelennek bizonyult, mivel nem tudta értelmezni a téves észlelést. Ha kéket észlelni
pusztán abban áll, hogy közvetlenül megtapasztalunk egy – a tapasztalati aktusunktól függetlenül
létező – kék színfoltot, akkor hogyan magyarázzuk, hogy néha tévesen hisszük, hogy valami kéket
észlelünk?

      Moore három lehetőséget vett fontolóra: a közvetett realizmust, amely szerint maguk az
érzetadatok nem fizikaiak, de a fizikai tárgyak és érzékszerveink hozzák őket létre;
a fenomenalizmust, amely szerint a fizikai tárgyak fogalmai csak érzetadatok szabályszerűségeit
fejezik ki, s a közvetlen realizmust, amely szerint az érzetadatok fizikaiak, tudniillik fizikai tárgyak
felszínével azonosak.
      A közvetett realizmussal kapcsolatban alapvető problémának tartotta, hogy nyitva hagyja a
szkepticizmus lehetőségét, mivel elképzelése szerint az érzetadatok mintegy „elfüggönyzik” a fizikai
világot az észlelőtől, így az érzetadatokat okozó fizikai tárgyak tulajdonságairól, illetve a köztük és az
érzetadatok között fennálló kapcsolatokról nincsenek bizonyítékaink. A fenomenalizmussal viszont az
volt a legfőbb problémája, hogy az érzetadatok szabályszerűségeit nem lehet anélkül meghatározni,
hogy ne hivatkoznánk arra, hogy az észlelők (vagy a potenciális észlelők) hol vannak a fizikai térben. A
fizikai tér fogalmára pedig nyilván nem támaszkodhat a fenomenalista, hiszen a fizikai tér fogalmát is
az érzetadatoktól kellene konstruálnia. A közvetlen realizmussal végül az a baj, hogy nem tudja
elfogadhatóan értelmezni a téves észlelést, például az olyan eseteket, amikor egy paradicsomot a
megvilágítás miatt kéknek látok. Moore megpróbálta a téves észlelésben adódó érzéki minőségeket
az érzetadatok látszólagos, nem valódi tulajdonságaiként értelmezni. Mivel azonban az érzetadatok
valóságos érzéki minőségei (pl. a pirosságuk) a közvetlen realizmus szerint az észlelt fizikai tárgyak
felszínének a tulajdonságai, ezért úgy tűnik, a látszólagos érzéki minőség (a kékség) nem lehet más,
mint az észlelő, illetve a tapasztalati állapot szubjektív tulajdonsága. Ezzel viszont elutasítjuk Moore
érzetadat-elméletének kiindulópontját, miszerint az érzéki minőségek nem a tapasztalónak, hanem a
tapasztalótól független, objektív érzetadatoknak a tulajdonságai. Moore soha nem jutott végleges
döntésre arról, melyik álláspontot fogadja el – ami egyesek szerint az érzetadat-elmélet reductio ad
absurdumának is felfogható. (Az észlelés érzetadat-elmélete az 1940-es évektől kezdődően a
háttérbe szorult Austin, Wittgenstein, Sellars és mások hatásos érvei nyomán. Ám az elméletnek ma
is vannak képviselői.)

9.3.2. A filozófia módszere
Moore 1910 után sok mindent átvett Russell logikai elemzéseiből és Russellhez hasonlóan úgy vélte,
hogy az állítások jelentésének az elemzésével metafizikai konklúziókhoz juthatunk. Így például az
észlelési állítások elemzése azt mutatja meg, hogy a végső elemek, amelyek a hétköznapi
gondolkodás és beszéd tárgyai, nem a fizikai tárgyak, hanem az érzetadatok. Ugyanakkor számos
logikai kérdésben nem osztotta Russell nézeteit: például úgy vélte, hogy a következtetés nem
értelmezhető pusztán kondicionálisként, továbbá azt állította, hogy a létezést lehet individuumok
tulajdonságaként értelmezni („Is Existence a Predicate?” [Predikátum-e a létezés?], 1936). Másfelől a
logikai pozitivistákkal szemben úgy vélte, léteznek a priori szintetikus állítások, azaz nem minden
szükségszerű állítás analitikus, és nem fogadta el az értelmesség verifikacionista kritériumát sem
(lásd 9.5.1.).

     Moore a józan észen alapuló metafizikai elképzeléseket képviselte (például hogy létezik az
elmétől független világ, és ezt tudjuk is). Ebben nagyon eltért Russelltől, aki igen kevésre értékelte a
józan ész meggyőződéseit. „A józan ész védelmében” című, 1925-ös tanulmányában amellett érvelt,
hogy bizonyos alapvető, közhelyszerű állításokat, mint például hogy „A Föld már jóval korábban
létezett, mint hogy a testem megszületett” mindannyian biztosan tudunk. Moore emellett
alapvetően negatíve érvelt. Megpróbálta kimutatni, hogy a szkeptikus álláspontok inkoherensek,
vagy hogy azok a szkeptikus érvek, amelyek kétségbe vonják, hogy lenne tudásunk ezekre a
közhelyekre vonatkozóan, olyan filozófiai intuíciókon alapulnak, amelyek sokkal kevésbé
megalapozottak, mint a józan ész hitei ezekben a közhelyekben – Thomas Reidhez, a mindennapi
józan észre építő filozófiai mozgalom 18. századi megalapítójához hasonlóan. Ugyanakkor nyitott
kérdés, hogy hogyan elemezzük ezeket a közhelyszerű ismereteinket: az, hogy a külvilágra vonatkozó
tudásunkat az észlelés közvetett realista, fenomenalista vagy közvetlen realista elmélete alapján
értelmezzük-e, további filozófiai vizsgálatot igényel.
      A józan ész módszerét dramatizálta „A külvilág bizonyítása” című 1939-es előadásában. A
bizonyítás kulcspontja az volt, amikor Moore kezeinek felmutatásával, illetve a hozzáfűzött állítással:
„Ez itt egy kéz” és „Ez meg egy másik” véleménye szerint bebizonyította, hogy létezik legalább két,
„külső”, az elmétől független tárgy – amiből egyenesen következik, hogy létezik az elmétől független
külvilág. Norman Malcolm megkísérelt kidolgozni egy érveléstípust, az ún. „paradigmatikus eset”-
érvelést Moore érvéből kiindulva („Moore and Ordinary Language” [Moore és a mindennapi nyelv],
1942). Mindenesetre a domináns álláspont szerint Moore érvelése nem tartható (ahogy egyébként
Malcolmé sem).

       Moore többek között inspiráló hatással volt Russellre, pályája elején, pályája vége felé pedig
Wittgensteinre. Wittgenstein nagyon fontosnak tartotta például az ún. Moore-paradoxont, amely
szerint az az állítás, hogy „Most esik, de nem hiszem, hogy most esik” ellentmondásos, noha azok az
állítások, hogy „Most esik” és hogy „Nem hiszem, hogy most esik” nem mondanak ellent egymásnak.
Wittgenstein utolsó filozófiai témája, amellyel halála előtt foglalkozott, Moore bizonyosságfogalma
volt, amelyet továbbgondolva próbált érvelni a szkepticizmus ellen. Mooreról általában azt tartják,
hogy filozófiai tehetsége nem annyira filozófiai téziseiben vagy érveiben nyilvánult meg, hanem
inkább a filozófiai problémák felfedezésében, a fontos kérdések megfogalmazásában.

9.4. Ludwig Wittgenstein (1889–1951)
Berlinben és Manchesterben mérnöki tanulmányokat folytatott, 1911-től pedig Cambridge-ben
Russellnél tanult filozófiát. Az első világháborúban önkéntesként vett részt, és a háború alatt megírta
első és életében egyedül megjelent könyvét, a Logikai-filozófiai értekezést (1921). Az
Értekezés befejezése után (1919) körülbelül tíz évig nem foglalkozott rendszeresen filozófiával. Ebben
az időszakban többek között népiskolai tanító volt alsó-ausztriai falvakban, illetve megtervezte
nővére, Margarethe Stoneborough bécsi házát (1927). 1929-től kezdődően azonban újra aktív
filozófiai tevékenységbe kezdett és visszatért a cambridge-i egyetemre, ahol kisebb-nagyobb
megszakításokkal haláláig dolgozott. E második korszak fő műve a Filozófiai vizsgálódások (1953),
amely posztumusz jelent meg.

      Wittgenstein a 20. századi filozófia egyik legnagyobb egyénisége, akinek általános elképzelései a
nyelvről és a filozófiáról, illetve speciálisabb logikai, jelentéselméleti, illetve metafizikai nézetei igen
nagy befolyást gyakoroltak filozófusokra és nem filozófusokra egyaránt. Wittgenstein két különböző,
átfogó filozófiai koncepciót is kidolgozott (finomabb elemzésben egy középső átmeneti korszakot is
meg lehet különböztetni). Vitatott interpretációs kérdés, hogy hogyan viszonyul egymáshoz ez a két
felfogás: hagyományosan egymással radikálisan szemben álló nézeteknek tekintették őket, újabban
azonban az értelmezők egy része (az ún. „új wittgensteiniánusok”) inkább a folytonosságot
hangsúlyozzák. Az alábbiakban inkább a különbségeket emeljük ki.

9.4.1. A korai Wittgenstein és a Logikai-filozófiai értekezés
Wittgenstein filozófiai érdeklődésének egyik meghatározó forrása, csakúgy, mint Russellnek, a
matematika és a logika megalapozásának problémája volt, és a filozófia módszeréről vallott korai
felfogása is igen közel állt Russelléhez. Mint írta: „A filozófia logikából és metafizikából áll; a logika az
alapja” (Wittgenstein: Notebooks In Anscombe – Wright 1979: 106). Ugyanakkor a matematika és
logika természetéről vallott nézetei alapvetően különböztek Russell (és Frege) nézeteitől.

      Frege és Russell úgy gondolta, hogy a logikai szimbólumok mint például az ’és’ vagy a ’vagy’
absztrakt logikai tárgyakat, platóni létezőket jelölnek, amelyek objektív természettel rendelkeznek, a
logikai alapelvek pedig olyan igazságok, amelyeket ezeknek az absztrakt tárgyaknak a természete
határoz meg. Russell egy időben azt a nézetet is fontolóra vette, amely szerint a logikai elvek az
empirikus világ legáltalánosabb vonásait írják le (pl. A filozófia alapproblémái [Theory of Knowledge]).

      Wittgenstein mindkét felfogást elvetette. Szerinte a logika nem egy platóni világ létezőit írja le,
és nem is az empirikus valóság legáltalánosabb vonásait, hanem azt mutatja meg, hogy milyen a
nyelv logikai szerkezete; a logika immanens a hétköznapi nyelv szerkezetében. A logikai
szimbólumok az empirikus nyelv szabályait fejezik ki: azt mutatják meg, hogyan lehet empirikus
mondatokat más empirikus mondatokkal úgy összekapcsolni, hogy további értelmes (igaz vagy
hamis) mondatokat kapjunk. A nyelv logikai szerkezetét tehát az mutatja meg, hogy milyen nem
logikai, empirikus mondatok lehetségesek.

      A logikai igazságok, azaz a szükségszerűen igaz kijelentések azok, amelyek attól függetlenül
igazak, hogy a részeiket alkotó empirikus kijelentések igazak vagy hamisak. Az a kijelentés például,
hogy „p vagy nem p” mindig igaz, függetlenül attól, hogy a p kijelentés (mondjuk az, hogy most süt a
nap) igaz vagy hamis. Azonban nem azért igaz, mert a kizárt harmadik logikai elve olyan szükségszerű
igazságot fejez ki, amelyet a logikai tárgyak természete meghatároz, és nem is az empirikus valóság
természetéből fakadóan, tudniillik abból, hogy nem lehetséges, hogy a világ valamilyen állapota
egyszerre fennálljon és ne álljon fenn. Hanem azért, mert a nyelv immanens logikai szerkezete,
használati szabályai épp ilyenek.

9.4.2. Metafizika
Wittgenstein Értekezésbeli elképzelései a reprezentálás általános természetének, illetve speciálisan a
nyelvi reprezentálás természetének a vizsgálatából indulnak ki, és ebből vonnak le metafizikai
konklúziókat. Wittgenstein egyik kiindulópontja, hogy a világ és a világot reprezentáló nyelv logikai
szerkezete azonos. Tehát nem arról van szó, hogy nyelvünk, a világra vonatkozó mondataink
szerkezete „megfelel a világnak” vagy „tükrözi a világ szerkezetét” (realizmus), és nem is arról,
megfordítva, hogy a nyelvünk szerkezetét tükrözi a világ, hogy a világra rávetítjük nyelvünk
szerkezetét (idealizmus). Wittgenstein szerint a nyelv és a világ határa egybeesik; csak olyan értelmes
(igaz vagy hamis) állításokat tehetünk a világról, amely állításoknak a szerkezete azonos a világ egy
lehetséges állapotának a szerkezetével. Wittgenstein egy másik alapvető tétele, hogy a világ és a
nyelv közös logikai szerkezete nem írható le. E szerkezet „kimondhatatlan”, csak „megmutatkozik”
abban, hogy milyen hétköznapi empirikus mondatok értelmesek, azaz abban, hogy az empirikus
mondatokat hogyan lehet kombinálni úgy, hogy további értelmes empirikus mondatokat kapjunk.

      Ezekből a reprezentálás, illetve a logika természetére vonatkozó általános elképzeléseiből
Wittgenstein különféle ontológiai nézeteket is származtatott. Az egyik a logikai atomizmus: az a
nézet, hogy a világ egymástól logikailag független atomi tények összessége. Wittgenstein emellett
kizárólag a nyelv természetére támaszkodva érvel: tudniillik azt állítja, hogy ha nem lennének atomi
tárgyak (a világnak nem lenne szubsztanciája), akkor semmilyen képet (így nyelvi reprezentációt sem)
lehetne alkotni a világról (Értekezés, 2.0211, 2.0212). Mivel azonban képesek vagyunk értelmes
mondatokat megfogalmazni a világról, azaz reprezentációkat alkotni a világról, ez azt bizonyítja, hogy
léteznek atomi tárgyak.

      Wittgenstein szerint az empirikus (nem logikai) mondatok atomi mondatok logikai kombinációi.
Az atomi mondatok pedig lehetséges atomi tényeket fejeznek ki. Az atomi tények – bizonyos
tulajdonságokkal és viszonyokkal – rendelkező atomi tárgyakból állnak. Az atomi tárgyak alkotják a
világ nyersanyagát, elpusztíthatatlan szubsztanciáját, a tényállások pedig az atomi tárgyak
konfigurációi. Wittgenstein az Értekezésben nem írt arról, hogy mik lennének ezek az atomi tárgyak,
például érzetadatok vagy fizikai tárgyak – ez egy ma is vitatott értelmezési kérdés. (Szemben Russell-
lel, aki konkrétan meghatározza az atomi tárgyakat.)

      Wittgenstein egy másik nagy jelentőségű logikai tézise, amelynek fontos metafizikai
következményei vannak, „az extenzionalitási elv”. Eszerint minden mondat atomi mondatok
igazságfüggvénye, azaz az összetett mondatok igazsága vagy hamissága kizárólag az őket alkotó
atomi mondatok igazságától vagy hamisságától függ. Első látásra több ellenpélda is adódik erre az
elvre, a legkézenfekvőbbek a hitekről szóló beszámolók: Azt, hogy az „A azt hiszi, hogy p” állítás igaz
vagy sem, úgy tűnik, nem határozza meg egyértelműen, hogy p igaz-e vagy hamis. (Például: hamis,
hogy Kolumbusz volt az első európai, aki Amerika földjére lépett, de ettől még hihetem ezt.)
Wittgenstein válasza erre az, hogy ez a látszat a hitekről szóló kijelentések téves elemzésén alapul. Az
„A azt hiszi, hogy p” kijelentés helyes elemzése a következő: ’p’ azt mondja, hogy p. Tehát az, hogy a
p-t kifejező mondat azt állítja, hogy p, nem pedig az, hogy egy A személy egy bizonyos módon
(hitszerűen) viszonyul egy bizonyos p kijelentéshez. Ebből a logikai elemzésből pedig az a metafizikai
következmény is adódik Wittgenstein szerint, hogy lélek vagy szubjektum mint egyszerű tárgy nem
létezik a világban. A világ elemei között nincsenek lelkek vagy személyek.

      A matematikát Wittgenstein a logikával részben analóg módon fogta fel: a matematika bizonyos
logikai műveletek rendszere, mely műveletek azt szabják meg, hogy milyen kijelentések milyen más
kijelentésekből származtathatók. Ugyanakkor elutasította a matematika logicista értelmezését, a
matematika redukálását a logikára.

      A természettudományokat Wittgenstein az Értekezésben Herz neokantiánus felfogásához
hasonlóan értelmezte. Hertz a tudományos kijelentéseken belül szigorúan elhatárolta az empirikus és
az a priori elemeket. A tudományos elméletek szerinte a valóság modelljei, amelyeket nemcsak a
tapasztalat határoz meg, hanem önálló, a priori struktúrájuk van. Ehhez hasonlóan
az Értekezés szerint a tudomány reprezentálja a világot, a filozófia viszont meghatározza a
természettudományok „logikai határát”, tudniillik azt, hogy milyen tudományos kijelentések
értelmesek egyáltalán. A természettudományok jelentik az igaz kijelentések összességét, a logika
viszont azt határozza meg, hogy milyen kijelentések lehetségesek egyáltalán.

     A tudományok empirikus általánosításai molekuláris kijelentések, amelyek elemi kijelentések
igazságfüggvényei, összességük pedig a világ mindent magában foglaló leírása.

      A természettörvények nem írják le a világot. A természettörvények azt adják meg, hogy hogyan
lehet a tudományos axiómákból tudományos kijelentéseket származtatni, illetve hogy milyen fajta
specifikus általánosítások fordulhatnak elő az elméletekben. A fizikai törvények közvetve azért
mondanak valamit a világról: az, hogy valamelyik fizikai elmélet egyszerűbben írja le a jelenséget,
feltár valamit a világról, de nem azt, hogy az egyszerűbb törvény lenne a világ helyes leírása.

      A természettörvények nem fejeznek ki természeti szükségszerűségeket, mert ilyenek nincsenek;
csak logikai szükségszerűség létezik. És mivel nincsenek fizikai szükségszerűségek, így pusztán
esetleges, hogy mi történik a világban. A természettörvények nem is magyarázók, a sérthetetlen
természettörvényekre hivatkozás éppoly kevéssé magyarázza meg az eseményeket, mint a sorsra
való hivatkozás.

     A tudományos elméletalkotás általános a priori elvei (amelyek különböznek a speciális
tudományos elméletekben szereplő természettörvényektől), mint például az okság törvénye, az
indukció törvényei, a minimum elvek és a megmaradási elvek nem alkotnak egy típust. Az okság
törvénye például azt fejezi ki, hogy minden eseménynek magyarázhatónak kell
lennie valamifajta természettörvénnyel. Az indukció elve viszont azt az empirikus feltevést fejezi ki,
hogy feltételezzük, a dolgok a jövőben is úgy fognak történni, ahogy most, illetve a múltban; erre
azonban semmilyen logikai alapunk nincs.

      Az etika tartalma, hasonlóképpen a nyelv logikai szerkezetéhez, „kimondhatatlan”, azaz nem
lehet értelmes (igaz vagy hamis) állításokat tenni arról, hogy minek van erkölcsi értéke és minek
nincs. Az erkölcsi értékek ugyanakkor, szemben a nyelv logikai szerkezetével, meg sem mutatkoznak
az értelmes kijelentésekben: az etika, szemben a logikával, transzcendens, az erkölcsi értékek az
empirikus világon kívül vannak, az empirikus világ önmagában nem jó vagy rossz. Az erkölcsi értékek
ugyanakkor kétségkívül léteznek, és megmutatkoznak bizonyos tettekben. Wittgenstein tartalmi
nézetei az erkölcsről rokonságban állnak Schopenhauerével és Kierkegaardéval, illetve sztoikus
vonásokat is mutatnak. Felfogása szerint tetteink erkölcsi megítélésének alapja nem lehet a
következményük, de nem lehet a szándék sem, amellyel végrehajtottuk. A világ nem változtatható
meg a személyes akarat révén, ezért az erkölcsileg helyes viselkedés a világ elfogadása, és ezáltal a
kielégíthetetlen vágyaktól való megszabadulás, amelyek a boldogtalanságot okozzák. Az erkölcsös
élet a boldog élet, a boldogság viszont a kontemplatív életből, a világhoz a megértés, nem a
megváltoztatás attitűdjével való viszonyulásból származhat.

      A filozófia a világ logikai szerkezetével, a reprezentálás elméletével foglalkozik. A filozófia
azonban nem kijelentések rendszere, mert a nyelv és a világ közös logikai szerkezete maga nem
fejezhető ki értelmes (igaz vagy hamis) kijelentésekkel, csak megmutatja magát az empirikus
kijelentéseken keresztül. Ilyenformán a filozófia nem tudomány: nem leírja a világot, hanem
megmutatja a világ logikai szerkezetét.

9.4.3. A korai Wittgenstein hatása
Russell és a Bécsi Kör tagjai elfogadták, de át- vagy félreértelmezték Wittgenstein logikafelfogását. A
logikai igazságokat konvencionálisnak tekintették. Wittgenstein Értekezés-beli felfogása szerint
azonban a logika nem konvencionális: bár a logikai igazságok nem állítanak semmit az empirikus világ
vagy a platóni logikai tárgyak természetéről, megmutatják a világ logikai szerkezetét. Russell és
Carnap nem fogadta el a logikai szerkezet kimondhatatlanságának tézisét sem. Carnap később be is
bizonyította, hogy lehet olyan nyelveket konstruálni, amelyek tartalmazzák saját logikai szerkezetük
leírását. A Bécsi Körben Wittgensteintől származtatták a verifikáció elvét, illetve a metafizikai állítások
értelmetlenségének tézisét is (lásd 9.6.). Ugyanakkor a metafizika jelentőségéről eltért a véleményük.
A logikai pozitivisták azt vonták le a tézisből, hogy a hagyományos metafizikai kérdések
kiküszöbölhetők, nem kell velük foglalkozni. Wittgenstein viszont a metafizika tárgyát, „amiről nem
lehet beszélni”, nagyon is fontosnak tartotta, sőt az emberi élet szempontjából a legfontosabbnak. A
természettudományok Értekezésbeli felfogása a tudományos elméletek konvencionalista-
instrumentalista felfogásának egyik inspirálója volt a 20-as 30-as években.

9.4.4. A késői Wittgenstein és a Filozófiai vizsgálódások
A korai és a késői Wittgenstein filozófiájának kapcsolata vitatott interpretációs kérdés. Kétségtelen,
hogy bizonyos nagyon általános kiindulópontok nem változtak. Wittgenstein 1930 után is úgy
gondolta, hogy a filozófiai kérdések mindenekelőtt nyelvi kérdések, amelyek természetét a jelentés
elemzésével lehet megvilágítani; másfelől úgy vélte, hogy a nyelvi elemzés nem megoldja a filozófiai
problémákat, hanem megmutat valamit arról, hogyan használjuk fogalmainkat, megvilágítja azt a
fogalmi keretet, amelyben bizonyos nyelvi megnyilvánulásaink egyáltalán értelmesek vagy
értelmetlenek. Ugyanakkor viszont ezen az átfogó közös platformon túl Wittgenstein új nézetei a
nyelv és a jelentés természetéről, illetve a nyelvi elemzés mibenlétéről sok szempontból radikálisan
szemben állnak a Logikai-filozófiai értekezésben kifejtettekkel.
      A késői korszak fő műve, a Filozófiai vizsgálódások két részre oszlik. Az első részt, amely
számozott paragrafusokból áll, Wittgenstein állította össze 1946-ban. A második részt nem szánta
közlésre, hagyatékának kezelői döntöttek úgy, hogy az első résszel együtt megjelentetik. Az első részt
fel lehet úgy fogni, mint alapvetően kritikai művet, amely egy bizonyos nyelvfelfogást és
jelentéselméletet, illetve az ezzel szorosan összefüggő filozófiafelfogást bírálja – részben saját
korábbi, az Értekezésben kifejtett nézeteit. A második rész, amely a filozófiai pszichológiára fókuszál,
nem kritikai, hanem Wittgenstein pozitív nézeteit fejti ki.

      A Vizsgálódások bírálatának a tárgya, legáltalánosabban a nyelv reprezentációs felfogása, amely
szerint a nyelv lényege és alapvető funkciója az, hogy ábrázolja a világot. E szerint az elképzelés
szerint a nyelv szavai különféle tárgyakat jelölnek (amelyek lehetnek fizikai vagy mentális, vagy
absztrakt tárgyak is), és a szavakból összeállított mondatok a világ tényeit vagy lehetséges tényeit
fejezik ki. Ez a kép azonban a Filozófiai vizsgálódások szerint alapvetően téves: a nyelvnek a
reprezentáláson kívül igen sok más funkciója is van, s ezen túlmenően a bírált felfogás még a nyelv
(kétségkívül létező) reprezentáló funkcióját is rosszul írja le. Ugyanakkor ezen a nyelvfelfogáson
alapul az egész hagyományos filozófia, így elvetése a filozófia egészére nézve radikális
következményekkel jár – egyebek között a logikai atomizmus metafizikája is tarthatatlannak bizonyul.

9.4.5. Filozófiai grammatika, nyelvjáték, a szabályok és a
privátnyelv problémája
Wittgenstein új felfogása szerint a szavak jelentését az határozza meg, hogy hogyan használjuk őket
egy nyelvben – nem a tárgy, amelyet jelölnek. A jelentést, tehát a szavak használati módját azonban
nem valamilyen általános elmélet kidolgozásával lehet megállapítani, hanem egyedi esetek, a
hétköznapi nyelv használatának a vizsgálatával. Ezzel a nézettel összhangban azt is állította, hogy a
szavak jelentését nem lehet definíciókkal, a helyes használat szükséges és elégséges feltételeit
rögzítő meghatározásokkal megadni; ehelyett a „családi hasonlóság” fogalmával értelmezte a
jelentést. Eszerint egy szó, például a „játék” jelentését nem lehet olyan leírással megadni, amely
egyértelműen meghatározza, mi játék és mi nem. A játék fogalmát ehelyett az adja meg, hogy a
különféle tevékenységeknek, melyeket játéknak nevezzünk – a sakktól a vízilabdáig – számos közös
jegyük van: például céljuk a győzelem, két fél kell hozzájuk, vannak nyerési stratégiák és így tovább.
Ugyanakkor ezek a közös jellemzők nem alkotnak egy közös lényeget, amellyel minden tevékenység,
amelyet játéknak tekintünk, rendelkezik. Ez a tanulság pedig minden fogalom jelentésére
általánosítható Wittgenstein szerint.

      A Filozófiai vizsgálódások szerint a filozófia feladata a nyelv filozófiai grammatikájának
feltárása. A filozófiai grammatika többé-kevésbé átveszi azt a szerepet, amelyet az Értekezésben a
logikai forma, avagy a logikai szintaxis játszik. A grammatikai szabályok egy kifejezés helyes
használatának a mércéi: egy szó jelentését megadni annyi, mint meghatározni grammatikáját. Ez a
grammatika különbözik a nyelvek „iskolai” nyelvtanától. Nem a szabályok empirikus leírása, hanem a
helyes használat normáit is megadja.

      Másfelől a grammatika inherens a nyelv használatában. A grammatikai szabályok határozzák
meg, hogy egy kifejezést milyen tárgyakra lehet helyesen alkalmazni, hogy milyen alkalmazás
értelmes, illetve értelmetlen. A lényeg a grammatikában fejeződik ki: a nyelvtan határozza meg, hogy
valami milyenfajta tárgy, mivel a grammatika határozza meg, hogy mit lehet róla értelmesen állítani.
A filozófiai elemzés egyik fő feladata a Vizsgálódások szerint az alapvető (és filozófiai szempontból
fontos) fogalmaink, mint például a „tudás”, a „hit”, a „gondolat”, az „akarat”, az „észlelés”, az „Én”
logikai grammatikájának a feltárása. Ezeknek a fogalmaknak a helyes grammatikája megmutathatja,
hogy számos filozófiai/metafizikai probléma értelmetlen, mert megfogalmazásuk sérti a grammatikai
szabályokat, illetve továbbvezethet más problémákhoz.

      A    szavak    használata tevékenység, és      az   egyes     szavak     jellemző     használatát
ún. „nyelvjátékok” határolják be. A filozófiai-nyelvi elemzés feladata ezeknek a nyelvjátékoknak a
vizsgálata, szemben az Értekezésbeli elképzeléssel, ahol a filozófia a nyelv logikai szerkezetét akarta
megmutatni, az empirikus mondatok (lehetséges kapcsolódási módjainak) vizsgálatával.

      A nyelvjáték fogalmával Wittgenstein azt is kiemeli, hogy a nyelv alapvetően szabályok által
irányított tevékenység (úgy, mint minden játék). A szabályok, illetve a szabályok követésének
értelmezése egy másik kulcseleme Wittgenstein késői filozófiájának. Ha egy szó jelentését
használatának szabályai adják meg, akkor alapvető kérdés, hogy mi határozza meg egy szabály
természetét, mit jelent egy szabály megértése vagy követése.

      Wittgenstein elvetette a szabályok platonista, mentalista és behaviorista felfogását is. A
platonizmus szerint egy szabály valamilyen absztrakt létező, amelyet értelmünkkel közvetlenül
fogunk fel. A mentalista elképzelés szerint a szabály valamilyen mentális kép, amelyet az elménkben
„megszemlélünk”, a behaviorista elképzelés szerint a szabály valamilyen viselkedési diszpozíció, és
egy szabályt akkor értünk, ha megfelelő diszpozícióban vagyunk a szabályoknak megfelelő
viselkedésre.

      Azzal kapcsolatban, hogy Wittgenstein hogyan értelmezte a szabályokat, többféle értelmezés is
van. Az egyik, az ún. szkeptikus értelmezés szerint a szabályoknak egyáltalán nincs meghatározott
természetük. A másik, az ún. közösségi nézet szerint van ilyen, de nem valamilyen objektív tényező
határozza meg, hanem a nyelvhasználók közössége, akik egy bizonyos módon használják az illető
szót, és akik „eldöntik”, hogy egy szó bizonyos alkalmazása helyesnek tekinthető vagy sem.

       A szabály, illetve a szabálykövetés fogalmához szorosan kötődik Wittgenstein egyik nevezetes
nézete, amely szerint privátnyelvek, azaz olyan nyelvek, amelyeket csak a használójuk érthet meg,
nem léteznek. A privátnyelvek elleni érvelésnek két alapvetően különböző értelmezése van. Az egyik,
amelyet szokás a hagyományos vagy verifikacionista értelmezésnek nevezni, abból indul ki, hogy egy
nyelvi megnyilvánulás értelmességének feltétele, hogy helyessége objektíve ellenőrizhető legyen. Ez
a kritérium a „privát tárgyakra”, például érzeteinkre vonatkozó szavaink esetében, úgy tűnik, nem
teljesül, hiszen az, hogy helyesen használunk-e egy szót valamilyen érzetünk leírására, nem
állapítható meg objektíve. Egyfelől nem állapítható meg nyilvánosan, hiszen mások nem ismerhetik
érzeteink természetét, de másfelől nem állapítható meg introspekció révén sem, mert az
introspekció sem nyújt objektív kritériumot annak eldöntésére, hogy egy bizonyos érzetünk milyen
fajta.

      A másik értelmezés, amelyet Kripke dolgozott ki (Wittgenstein on Rules and Private
Language [Wittgenstein a szabályokról és a privátnyelvről] 1982), a szabályok, illetve a jelentés fent
bemutatott általános értelmezéséből indul ki. Eszerint semmilyen szó jelentését sem lehet privát
módon, egyetlen személy megismerő képességeire támaszkodva megérteni; másfelől a szavak
jelentését megadó szabályokat a nyelvi közösségek határozzák meg. Ebből pedig az következik, hogy
semmilyen szó (így az érzetszavak) jelentése sem lehet privát, tehát nem lehetséges privát, csak egy
ember számára érthető nyelv.

     A nyelvi megnyilvánulások cselekvések, amelyek nyelvjátékokban nyilvánulnak meg, a
nyelvjátékok pedig életformák részei. Ahhoz, hogy értsünk bármilyen nyelvi megnyilvánulást,
értenünk kell azt a nyelvjátékot, amelynek része, illetve az életformát, amelynek a nyelvjáték a része.
     Az életforma fogalmával kapcsolatban szintén megoszlanak az értelmezések.

      Általánosan azt mondhatjuk, hogy egy életforma nem-nyelvi cselekvési gyakorlatok egy
csoportja. Az életforma fogalmát ugyanakkor Wittgenstein többféle értelemben is használja (annak
ellenére, hogy a kifejezés összesen ötször fordul elő a Filozófiai vizsgálódásokban). Az egyik
értelemben a kultúra szinonimájaként szokás érteni. Ebből az is következik, hogy egy nyelv
megértéséhez azt a kultúrát is meg kell érteni, amelyben a nyelvet használják. Ez az értelmezés
Wittgenstein relativisztikus értelmezésével illik össze. Másfelől viszont Wittgenstein beszél az
emberiség általános életformájáról is, amelyet az emberekre jellemző közös viselkedésminták, közös
észlelési képességek, szükségletek és érzelmek jellemeznek. Ez teszi lehetővé a megértést az
emberek között, azt, hogy a különböző nyelvek lefordíthatók egymásra. Ez az általános emberi
életforma ugyanakkor különbözik másfajta lények életformájától (és emiatt elvileg lehetetlen
megérteni másfajta lények, például az állatok nyelvét).

      Wittgenstein hatása igen szerteágazó volt. Közvetlen tanítványai és kollégái, akikre
filozófiafelfogása és módszere hatott: Gilbert Ryle, Friedrich Waismann, Norman Malcolm, Elisabeth
Anscombe, Rush Rhees, Georg Henrik von Wright és Peter Geach. A kortárs filozófusok közül komoly
befolyást gyakorolt többek között az alábbiakra: Michael Dummett, Donald Davidson, Peter Hacker,
John Searle, Saul Kripke, John McDowell, Hilary Putnam, Anthony Quinton, Peter Strawson, Paul
Horwich, Colin McGinn, Daniel Dennett, Richard Rorty, Stanley Cavell, Cora Diamond és James F.
Conant. Noha a 60-as évek végétől visszaszorulni látszik Wittgentein átfogó filozófiai koncepciójának
hatása a naturalista, „tudományos” filozófiai megközelítések mellett, befolyása ma is jelentős.

9.5.1. Bécsi Kör
Cambridge mellett az 1920-as évek közepétől az 1930-as évek közepéig Bécs számított az analitikus
filozófia másik központjának, illetve kisebb mértékben Berlin és Varsó is. A legjelentősebb analitikus
filozófiai társaság Közép-Európában a Bécsi Kör volt (tagjai: Bergmann, Carnap, Feigl, Frank, Gödel,
Hahn, Neurath-Hahn, Juhos, Kaufmann, Kraft, Menger, von Mises, Neurath, Rand, Schächter, Schlick,
Taussky-Todd, Waismann, Zilsel). A bécsiek szorosan együttműködtek a berlini Empirikus Filozófiai
Társasággal, a „Berlini Körrel” (Reichenbach, Hempel, Grelling, Dubislav), illetve a varsói logikusok
körével is (Ajdukiewicz, Kotarbinski, Lesniewski, Lukasiewicz, Tarski, Twardowski). Ezeket a
mozgalmakat, illetve tanaikat szokás összefoglalóan logikai pozitivizmusnak nevezni (a nevet Feigl és
Blumberg adta 1931-ben), illetve logikai empirizmusnak is, ez utóbbit inkább a berliniek használták
nézeteik jellemzésére. (A két elnevezés mögött tartalmi különbségek is meghúzódtak.) A Bécsi Kör
egy Schlick által vezetett vitakörből nőtt ki, amely 1924-ben alakult. 1929-ben intézményesült, tagjai
ekkor alapították meg hivatalos szervezetüket, az Ernst Mach Társaságot, illetve átvették Wilhelm
Ostwald folyóiratát, az Annalen der Naturphilosophie-t, amelyet 1930-tól Carnap és Reichenbach
szerkesztett, Erkenntnis címen.

      A Körnek voltak előzményei: már 1905-től működött Bécsben egy vitakör, az ún. „elő-Kör”, vagy
az „első Bécsi Kör”, amelynek tagjai a későbbi Bécsi Körhöz hasonlóan értelmezték a filozófia céljait
és módszereit: megvitatták a korabeli matematikai, természettudományi és társadalomtudományi
elméletek filozófiai vonatkozásait (például a speciális relativitáselméletet és az evolúcióelméletet), és
nagy jelentőséget tulajdonítottak a logikai módszerek alkalmazásának a filozófiában. Ennek a körnek
a tagjai közül többen, például Otto Neurath, Hans Hahn, Philipp Frank és Richard von Mises a későbbi
Bécsi Kör tagjai is lettek. A távolabbi előzmények közé sorolható a 18. századi brit empirista
hagyomány, elsősorban Hume, illetve a klasszikus pozitivisták, Comte és Mill, valamint a 19. század
nagy természettudós filozófusai, elsősorban Mach és Helmholtz (innen az „Ernst Mach Társaság”
név). A Körre nagy hatást gyakorolt továbbá a tudományos elméletek Poincaré- és Duhem-féle
felfogása, Frege és Russell logikája, valamint Wittgenstein nézetei. A Bécsi Kör vezetői Schlick, Carnap
és Neurath voltak: először az ő nézeteiket mutatjuk be röviden.

      Moritz Schlick (1882–1936) Berlinben tanult fizikát, 1904-ben Plancknál doktorált. Ezután
filozófiával kezdett foglalkozni: eleinte etikai, illetve esztétikai tárgyú tanulmányok írt
(pl. Lebensweisheiten [Életbölcsességek], 1908) de a 10-es évektől az ismeretelmélet, illetve a
tudományos tudás filozófiai elemzése került érdeklődésének középpontjába, beleértve az új fizikai
elméletek ismeretelméleti elemzését is. 1915-ben ő írt először a relativitáselmélet ismeretelméleti
vonatkozásairól (Raum und Zeit in der gegenwärtigen Physik [Tér és idő a kortárs fizikában], 1917), és
értelmezését Einstein is elfogadta. 1918-ban jelent meg ismeretelméleti fő műve, az Allgemeine
Erkenntnislehre (Általános ismeretelmélet, második, javított kiadás 1925). A 1910-es években
Rostockban és Kielben tanított filozófiát, 1922-ben került a bécsi egyetemre, az „Induktív
Tudományok Filozófiája és Története” tanszék élére, amelyet korában Mach, illetve Boltzman
vezetett. 1936-ban egy diákja az egyetemen agyonlőtte.

      Schlick korai nézetei sok tekintetben megelőlegezték a Bécsi Kör későbbi, általánosan osztott
doktrínáit. A filozófia feladatát Schlick eleinte a tudás legáltalánosabb megalapozásában látta, 1925-
től azonban, Wittgenstein hatására megváltoztatta nézeteit, úgy tekintette, hogy a filozófia egyetlen
feladata a nyelv, kijelentéseink értelmének a tisztázása, a filozófia módszere pedig a fogalmak
elemzése. A filozófia nem tudomány: nem egy a tudományok közül és nem is „a tudományok
királynője”, amely a többi tudományok fölött áll, vagy megalapozza a többi tudományt. A filozófia a
tudományok logikáját, a tudományos állítások jelentését tárja fel.

      Schlick egyaránt elvetette a fogalmak platonista és pszichologizáló értelmezését. Wittgensteint
megelőlegezve a fogalmak egyfajta „használatelméletét” képviselte. E szerint a fogalmak jelek,
amelyeket meghatározott szabályok szerint használnak. Az empirikus fogalmak és a formális,
matematikai fogalmak között az a különbség, hogy másképpen használjuk őket. Az empirikus
fogalmakat vissza kell vezetni arra, ami a tapasztalatban „adott”, az empirikus fogalmak jelentésének
meghatározásában a végső lépés a „rámutatás”, az osztenzív definíció, amely nélkül a fogalmak nem
rendelkeznének empirikus tartalommal. A logikai vagy matematikai fogalmak viszont nem jelölnek
semmit, olyan jelek, amelyek jelentését a nyelvhasználat határozza meg implicite. Az implicit
definíciók azoknak a posztulátumoknak alapján határozzák meg a jelek jelentését, amelyekben az
illető jelek szerepelnek. A matematikai és a logikai tudás tehát nem a matematikai vagy logikai
létezők platóni világát tárja fel, és nem is az empirikus valóság legáltalánosabb vonásait, de nem is a
szintetikus a priorit, mint Kant állította, hanem a matematikai jelek implicit jelentését – amelynek
megismerése sokszor a legkevésbé sem triviális feladat.

      Schlick egyik legalapvetőbb ismeretelméleti tézise, hogy az ismeretséget (Erleben) és a tudást
(Wissen) egyértelműen meg kell különböztetni. Minden tudás valamifajta közvetlen ismeretségen,
tapasztalatok átélésén alapul, de a tudás mindig fogalmak valamilyen rendszerébe való beillesztést
jelent, tudásra pusztán ismeretség által nem tehetünk szert (szemben Russell nézeteivel). Schlick már
az 1918-as Allgemeine Erkenntnislehrében is azt képviselte, hogy a tudás mindig strukturális
tükrözése a tényeknek valamilyen jelrendszerben; ezt a felfogását Carnap és Wittgenstein hatására
tovább radikalizálta, amikor az állította, hogy a tapasztalati minőségek lényege nem ragadható meg
nyelvileg, a nyelv csak a minőségek logikai szerkezetét, hasonlóságaik és különbözőségeik viszonyait
tudja kifejezni.

     Schlick határozottan tagadta a metafizikai tudás lehetőségét. Az intuíción alapuló metafizika
nem lehetséges, mert intuitív tudás nincs. A deduktív metafizikai érvek (például Descartes cogito-
érve) viszont logikailag érvénytelenek vagy nem konkluzívak. Induktív metafizika lehetséges,
amennyiben empirikusan ellenőrizhető állításokat tartalmaz, de ebben az esetben valójában
tudományos állításokról van szó. Viszont minden olyan metafizikai állítás, amelyik elvileg sem vethető
alá empirikus ellenőrzésnek, értelmetlen.

      Érdemes megemlíteni Schlick néhány speciális metafizikai nézetét. A valóság fogalmával
kapcsolatban eleinte (így az Allgemeine Erkenntnislehrében) neokantiánus, realista nézeteket vallott,
majd Wittgenstein, illetve Carnap hatására pozitivista empirikus realista nézetet képviselt. Ez utóbbi
szerint a metafizikai – tapasztalattól független – valóság fogalma értelmetlen, így az a kérdés is, hogy
a tapasztalattól független valóság anyagi vagy szellemi természetű-e. Ugyanakkor a valóság
az egyedi tapasztalatoktól független, tehát empirikusan reális (ez a szóhasználat Kantra vezethető
vissza). Az agy-tudat problémával kapcsolatban egyfajta „kétnyelv elméletet” képviselt. E szerint
minden mentális jelenséget kétféle nyelven, kétféle fogalmakkal írhatunk le, egyfelől az
introspekcióra támaszkodó pszichológiai nyelven, másfelől a közvetett megfigyelésekre támaszkodó
fizikai nyelven: bizonyos érzetkifejezések, illetve bizonyos agyállapotokra vonatkozó kifejezések
azonban ugyanarra az állapotra vonatkoznak.

9.5.2. Rudolf Carnap (1891–1970)
Jénában és Freiburgban matematikát, fizikát és filozófiát tanult, Jénában Frege (igen kis számú)
hallgatóinak egyike volt. 1920-ban doktorált Jénában, a geometria filozófia alapjairól szóló
disszertációjával, Bruno Bauch vezetésével. A disszertációban (Der Raum [A tér]) a tér három
különböző fogalmát elemzi, az absztrakt matematikai tér, az intuitív (szemléleti) tér, illetve a fizika tér
fogalmát. 1922-és 1925 között dolgozott a Der Logische Aufbau der Welt (A világ logikai felépítése,
1928) című első nagy művén. 1926-tól a bécsi egyetemen, Schlick tanszékén dolgozott. 1931-től
1935-ig a prágai egyetemen, 1935-től 1952-ig kisebb megszakításokkal a chicagói egyetemen tanított.
1952–54-ben a princetoni egyetemen volt professzor, 1954-től haláláig, 1970-ig Los Angelesben
tanított a University of Californián.

     Carnapra 1920-ban nagy hatást tett Frege fő műve, a Grundgesetzte der Arithmetik (Az
aritmetika alaptörvényei, 1893, 1903), illetve 1921-ben Russell Tudásunk a külvilágról (1914) című
előadássorozata. Ennek a két olvasmánynak a hatására fogott bele első nagy filozófiai műve, a Der
Logische Aufbau der Welt című könyv megírásába, amelyen 1922 és 1925 között dolgozott.

      A világ logikai felépítésében Carnap, az empirikus fogalmak logikai megkonstruálását tűzte ki
célul. Ez a terv, részben Russell ún. „Külvilág-programját” követve az empirikus tudományok
fogalmaira terjesztette ki Russell matematikai konstruktivista programját, amely az aritmetikai
fogalmakat logikai és halmazelméleti fogalmakkal próbálta definiálni (ezt a Principia
Mathematica fejtette ki). Carnap az empirikus-tudományos fogalmakat és kijelentéseket pusztán a
közvetlen észlelési tapasztalatokra vonatkozó fogalmakat, illetve logikai fogalmakat felhasználva
próbálta meg definiálni. Az észlelési tapasztalatok tartalmát, tudniillik hogy mi az, ami közvetlenül
adott a tapasztalatban, többféleképpen is értelmezhetjük. Tarthatjuk úgy, hogy egyszerű
érzetminőségek, érzetadatok (színek, hangok, szagok stb.), illetve kombinációik az adottak; vagy úgy,
hogy a pillanatnyi tapasztalat-egészek adottak; vagy úgy, hogy (közvetlenül észlelhető fizikai
tulajdonságokkal rendelkező) fizikai tárgyak adódnak a tapasztalatban. Carnap szerint mindhárom
bázisra fel lehet építeni az empirikus fogalmak rendszerét. Úgy vélte azonban, hogy a konstrukciós
rendszer alapjaként a tapasztalatok olyan értelmezését kell választani, amelyik a leginkább garantálja
a tudás bizonyosságát. Ebből a szempontból jobb, ha a tapasztalatok tartalmának az észlelők érzéki
benyomásait tekintjük, mint a fizikai tárgyakat, mivel – vélte ekkor Carnap – érzéki benyomásainkra
vonatkozóan nem tévedhetünk, míg arra vonatkozóan, hogy milyen fizikai tárgyakat észlelünk, igen.
Másfelől elfogadván a korabeli alaklélektan eredményeit, úgy vélte, az érzéki tapasztalás során nem
egyszerű érzéki minőségeket ismerünk meg, közvetlenül és tévedhetetlenül, hanem
pillanatnyi tapasztalat-egészeket. Ezért az egy időpontban adódó tapasztalat-egészeket választotta
fogalomkonstrukciós rendszere alapjául: kizárólag a pillanatnyi érzéki tapasztalat-egészekre, illetve a
jelen idejű és a korábbi tapasztalatok közötti hasonlóságára alapozva próbálta meg definiálni az
összes empirikus fogalmat. Ebből kiindulva először az észlelő saját tudatállapotát leíró alapvető
fogalmakat (az ún. autopszichológiai fogalmakat) konstruálta meg, majd ezekből a fizikai tárgyak
fogalmait, ezekből pedig a mások mentális életét leíró pszichológiai fogalmakat (az ún.
heteropszichológiai fogalmakat), ezekből pedig a kulturális fogalmakat.

      Carnap konstrukciós módszere kritériummal szolgált annak eldöntésére is, hogy milyen állítások
vagy fogalmak tekinthetők értelmesnek. Eszerint azok az állítások, amelyek megkonstruálhatók,
értelmesek és egyértelmű jelentéssel bírnak. Az olyan állításoknak, fogalmaknak viszont, amelyek
nem konstruálhatók meg, egyik rendszerben sincs (tehát sem az érzéki tapasztalatokra építő
fenomomenális bázisú, sem a fizikai tárgyakra vonatkozó nyelvből kiinduló rendszerekben)
jelentésük, kognitíve értelmetlenek. Carnap egyik példája az elmétől független valóság fogalma,
amely egyik rendszerben sem konstruálható meg; következésképp az idealizmus és a realizmus vitája,
az a kérdés, hogy a valóság végső természete szellemi vagy anyagi-e, kognitív értelem nélküli
álprobléma.

        9.5.3. Otto Neurath (1882–1945)
A bécsi és a berlini egyetemen tanult matematikát, nyelvészetet, jogot, közgazdagságtant és
szociológiát. Berlinben doktorált 1906-ban, ókori gazdaságtörténeti témából. 1917-ben
Heidelbergben habilitált. Az első Bécsi Kör, vagy elő-Kör egyik alapítója volt Hans Hahnnal, Philip
Frankkal, és Richard von Misesszel. A müncheni tanácsköztársaság idején kormányzati posztot töltött
be, amiért a tanácsköztársaság megdöntése után hazaárulás vádjával bebörtönözték, de az osztrák
kormány közbenjárására szabadon engedték. Emiatt heidelbergi egyetemi posztját is elvesztette, és
újra Bécsben tevékenykedett. A Bécsi Kör „baloldali szárnyának” vezetője, a „Tudományos világnézet,
a Bécsi Kör” kiáltvány fő szerzője, aki baloldali politikai mozgalommá is akarta alakítani a kört. A
természet- és társadalomtudományok egységét hirdető „egységes tudomány” mozgalom vezetője
volt, valamint „az egységes tudomány enciklopédiája” program irányítója, amely a francia
enciklopédisták mintájára egy minden tudományos tudást tartalmazó könyvsorozat kiadását tűzte ki
célul. Dolfuss hatalomátvétele után 1935-től Hágában, majd Hollandia német megszállása után
Oxfordban tevékenykedett.

      Neurath filozófiai nézeteinek legfontosabb elemei a radikális metafizikaellenesség és az ehhez
kapcsolódó fizikalizmus, illetve az egységes tudomány elképzelése voltak. Metafizikaellenességére
jellemző, hogy ki akarta dolgozni a tiltott metafizikai szavak jegyzékét (index verborum
prohibitorum), melyeket a tudományos művekben tilos használni. A fizikalizmus, illetve az
egységtudomány koncepciója összekapcsolódik. A fizikalizmus szerint egyfelől a megfigyelési
mondatok fizikai tárgyakra vonatkoznak, másfelől minden tudományos állítást meg kell tudni
fogalmazni fizikai tárgyakra vonatkozó nyelven. A tudományok egységének a feltevése szerint pedig
nincs minőségi különbség a természettudományok és a társadalomtudományok között: minden
tudománynak interszubjektíve ellenőrizhetőnek kell lennie, és a társadalomtudományoknak is oksági
magyarázatokat és előrejelzéseket kell nyújtaniuk, a természettudományokhoz hasonlóan. A filozófia
sem önálló, minden tudás a tudományokból származik.

     A metafizikaellenesség egyik folyományaként Neurath elutasította Wittgenstein képelméletét,
miszerint a nyelv és a valóság között izomorfizmus van. Szerinte ez metafizikai állítás, mert nem
tudunk „a nyelv mögé kerülni”, nem tudjuk verifikálni, hogy mi a kapcsolat mondataink és a valóság
között. Ezért Neurath a valóságot azonosítja a nyelvvel: a valóság a már verifikált mondatok
összessége. A verifikációval kapcsolatban holisztikus nézeteket vallott. Eszerint nem egyes
mondatokat lehet a tapasztalat által verifikálni, hanem (egymással különféle logikai kapcsolatokban
álló) mondatok rendszereit. Ha egy mondat ellentétben áll a már verifikált mondatainkkal, akkor két
lehetőségünk van: vagy hamisnak tekintjük, vagy a korábban már elfogadott mondataink rendszerét
alakítjuk át úgy, hogy az ellentmondás kiküszöbölődjék. Ezzel összhangban Neurath szerint egy
mondat igazsága a többi verifikált mondatokkal való koherenciájában áll, nem pedig a tényeknek való
megfelelésében, korrespondenciájában.

    A verifikáció ilyen holisztikus értelmezése, illetve az az elképzelés, hogy a filozófia része a
tudománynak, bizonyos mértékig megelőlegezi Quine nézeteit. Egyes mai interpretációk szerint
Neurath a naturalizmus, illetve naturalizált episztemológia legfőbb előfutárának tekinthető.

9.6. A „klasszikus” logikai pozitivista doktrína
A Bécsi Kör közös kiindulópontja a filozófia új értelmezése volt – a hagyományos metafizika egészét
elvetették (vö. pl. Schlick „A filozófia fordulata”, 1930–31), mivel úgy vélték, kizárólag a tapasztalati
tudományok nyújtanak tudást, a metafizikai vizsgálatok nem. Ezért a filozófia feladata szerintük nem
az, hogy a tudományok mellett vagy fölött, másfajta tudáshoz juttasson, és nem is a tudományok
metafizikai megalapozása. A filozófia új feladata a tapasztalati tudományok elemzése, mégpedig a
tudományok nyelvének, a tudományos állítások, illetve elméletek szerkezetének logikai elemzése a
Frege, Russell, Whitehead, illetve Wittgenstein által kifejlesztett szimbolikus logika segítéségével.
Érdemes megjegyezni, hogy bár a logikai pozitivisták éppúgy a nyelvi elemzést tekintették a filozófia
módszerének, mint a cambridge-i analitikusok, Russell és Moore egyáltalán nem osztották a Bécsi Kör
radikális metafizikaellenességét, nem tartották a hagyományos metafizika egészét értelmetlennek, és
Wittgenstein sem úgy interpretálta a metafizika értelmetlenségét, mint a pozitivisták.

     A logikai pozitivisták ismeretelméleti kiindulópontja az átfogó empirizmus volt: eszerint minden
tudás csak és kizárólag a tapasztalatból eredhet. Emellett radikalizálták a klasszikus pozitivizmus
metafizikaellenességét is: az olyan metafizikai tézisek, amelyeknek a tartalmára vonatkozóan nem
lehetséges tapasztalat (például, hogy létezik-e halhatatlan lélek, vagy hogy létezik-e Isten) nemcsak
megismerhetetlenek, hanem értelmetlenek is. A metafizika tehát nemcsak hogy nem nyújt tudást,
nem tudomány, mint a klasszikus pozitivisták (és Kant is) vélték, hanem szó szerint értelmetlen.

      A logikai pozitivista doktrína alapköve a verifikációs elmélet. A Bécsi Körben ezen két tézist is
értettek: Az egyik egy jelentéselméleti nézet, amely szerint egy mondat jelentése verifikációjának
módja, vagyis az a módszer, amellyel megállapíthatjuk, hogy egy kijelentés igaz vagy hamis. A másik a
mondatok értelmességének (más néven kognitív szignifikanciájának) általános kritériuma, amely
szerint egy állítás csak akkor értelmes, ha elvileg lehetséges verifikálni, azaz meg lehet állapítani,
hogy igaz vagy hamis. A jelentés verifikációs elméletéből következik az értelmesség verifikacionista
kritériuma, fordítva azonban ez nem áll. Schlick és Carnap először mindkét tézist elfogadták, de
például Ayer, az angol logikai pozitivista, csak az utóbbit, a jelentést nem azonosította a verifikáció
módjával. Az elvet egyébként Wittgensteinnek szokás tulajdonítani (vö. Értekezés 4.024).

      Az értelmesség verifikációs kritériuma központi jelentőségű. A logikai pozitivisták erre
támaszkodva a mondatokat három csoportba sorolták Az első csoportba tartoznak az empirikus
jelentéssel bíró tudományos mondatok, amelyek a megfigyelési tapasztalatok alapján (elvileg)
verifikálhatók. A második csoport tagjai, a logikai és a matematikai mondatok nem írnak le tényeket a
világról, hanem nyelvünkről szólnak, logikai és a matematikai szimbólumaink használatának
szabályait fejezik ki. A harmadik csoportba tartozó metafizikai mondatok, mint például az idealizmus
és a realizmus tétele vagy a test-lélek viszonyra vonatkozó nézetek, vagy az erkölcsi, illetve az
esztétikai értékítéletek értelmetlenek: nem rendelkeznek empirikus jelentéssel és nyelvhasználati
szabályokat sem fejeznek ki.

      Egy empirikus mondat jelentését, a verifikáció elve szerint azok a tapasztalati tények adják meg,
amelyek fennállnak, ha a mondat igaz. Egy empirikus mondat igazolása két lépcsőben történik:
először meg kell határozni, hogy a mondatból milyen megfigyelési mondatok következnek logikailag,
majd tapasztalatilag ellenőrizni kell, hogy az észlelt tények megfelelnek-e az illető észlelési mondatok
tartalmának; ez az ellenőrzés közvetlenül, az észlelési tapasztalattal való összevetés révén történik.

      A matematikai és a logikai mondatok jelentésének olyan értelmezése, amely összhangban áll az
empirizmussal, kulcsfontosságú volt a Bécsi Kör számára. A Bécsi Körben nem fogadták el Mill
felfogását, amely szerint a matematikai igazságok empirikusak. Másfelől nem fogadták el Kant
matematikaértelmezését sem, amely szerint az aritmetikai és geometriai kijelentések szintetikus a
priori kijelentések. (Schlick egyébként mar jóval a Wittgenstein Értekezésének megjelenése, illetve a
Bécsi Kör megalakulása előtt, többek között az Allgemeine Erkenntnislehrében, elutasította az a
priori szintetikus kijelentéseket, és a matematika analitikus mivolta mellett érvelt.) Nem fogadták el
azt a platonista értelmezést sem, amelyet Frege képviselt, illetve Russell a Principia Mathematicában,
amely szerint a matematikai kijelentések redukálhatók logikai kijelentésekre, a logikai kijelentések
pedig a platonikus logikai létezők természetét írják le. Úgy vélték, a platonizmus elfogadhatatlan
metafizikai következményekkel jár. A logikai pozitivisták egyetértettek Wittgensteinnel abban, hogy a
matematikai és a logikai mondatok analitikusak, Wittgenstein szóhasználatával tautológiák, amelyek
nem tényeket írnak le, hanem a jelek használati szabályait. A Kör egyes tagjai ugyanakkor, például
Carnap, Neurath és Feigl nem fogadták el Wittgenstein tézisét a logikai szerkezet
kimondhatatlanságáról, azaz arról, hogy e szabályokat nem lehet leírni. (Ezt egyébként Russell is
kétségbe vonta, már 1922-ben, az Értekezéshez írott bevezetőjében is.)

      A metafizikai mondatoknak, a jelentés nélküli metafizikai látszatállításoknak különféle típusaik
vannak. Carnap „A metafizikai kiküszöbölése a nyelv logikai elemzésén keresztül” (1931) című
tanulmányában egyfelől megkülönböztetett olyan látszatállításokat, amelyek azért jelentésnélküliek,
mert ellentétben állnak a grammatikával. Ezen belül vannak olyan állítások, amelyek a nyelvek
történetileg kialakult nyelvtanát szegik meg (például „Caesar egy és”, mert az „és” nem állhat a
predikátum helyén), és vannak olyanok, amelyek bár a nyelvtannal összhangban vannak, megsértik a
logikai szintaxist, (pl. „A semmi semmizik”). Másfajta metafizikai állítások azért értelmetlenek, mert
jelentés nélküli (ti. nem verifikálható) szavakat tartalmaznak (mint például „idea”, „abszolútum”,
„végtelen” „magában- és magáért való lét”, „emanáció”, „én” és „nem-én”). Továbbá vannak
metafizikai állítások, amelyek olyan érvekből származnak, amelyek logikailag hibásak (Carnap egyik
példája Descartes cogito-érve).

9.6.1. Etika és társadalomfilozófia
A Bécsi Kör jelentés nélkülinek tekintette az erkölcsi állításokat is. Az erkölcsi mondatokat többnyire
emotivista módon értelmezték, azaz úgy vélték, az erkölcsi állítások személyes preferenciákat vagy
érzelmeket fejeznek ki. (Eszerint az „X jó” típusú mondatok értelme az, hogy „elfogadom X-et”, vagy
„Támogatom X-et”, nem pedig valamilyen objektív erkölcsi tényeket írnak le.)

      Az etika mint tapasztalati tudomány csak egyes személyek, illetve társadalmak alapvető
preferenciáinak, erkölcsi előfeltevéseinek a leírásában állhat; nem lehet normatív, nem írhatja elő,
hogy mit kell tenni, milyen értékeket kell választani. Ez az erkölcsi antiobjektivizmus ugyanakkor nem
jelentett parttalan erkölcsi relativizmust: a logikai pozitivisták úgy vélték, lehet érvelni amellett, hogy
milyen erkölcsi értékeket vagy milyen társadalmi berendezkedést fogadjunk el. Az erkölcsi nézetek
mellett jobb vagy rosszabb érvek szólnak, csak objektív külső mérce nincs az erkölcsi viták
eldöntéséhez. Az emotivista elmélet részletes kifejtését adta Schlick a Fragen der Ethik (Az etika
kérdései, 1930) című könyvében. Hasonló nézetet képvisel Ayer a Language, Truth and Logic (Nyelv,
igazság logika, 1936) című könyvében, Stevenson pedig az emotivista elmélet egy finomított
változatát dolgozta ki (Ethics and Language [Etika és nyelv], 1944).

      A Bécsi Kör politikai nézetei nem voltak egységesek. Schlick egyfajta konzervatív liberális
individualizmust képviselt, a balszárny, elsősorban Neurath és Carnap rokonszenvezett a
szocializmussal, Neurathot egyes értelmezők egyfajta heterodox marxistának is tekintették.

9.7.1. „A protokolltétel-vita” és a fizikalizmus
A világ logikai felépítésével szembeni egyik legfőbb bírálat a megfigyelési mondatok értelmezését
érinti. Nevezetesen: ha minden empirikusan értelmes fogalom jelentését az észlelő – privát – érzéki
tapasztalataiból kiindulva határozzuk meg, akkor az empirikus fogalmak jelentése nem
interszubjektív. Ez esetben viszont nem képezhetik a tudományok fogalomrendszerét, hiszen a
tudományos állításoknak interszubjektívnek, a tudósközösség tagjai által érthetőeknek és
ellenőrizhetőknek kell lenniük. Carnap ugyan megpróbálta kezelni az interszubjektivitás
problémáját A világ logikai felépítésében, de javaslata nem bizonyult kielégítőnek. Másfajta
ellenvetéseket fogalmazott meg később Quine és Goodman. Quine szerint Carnap módszere a fizikai
tárgyak fogalmának megkonstruálására nem tartható („Az empirizmus két dogmája”, 1951),
Goodman pedig az egyszeri érzéki minőségek megkonstruálásának módszerét, az ún. kvázi analízist
bírálta (The Structure of Appearence [A megjelenés szerkezete], 1950).

     A Bécsi Kör két szárnyra szakadt a megfigyelési mondatok értelmezésével kapcsolatban. A
„fenomenalista szárny” (Schlick, Juhos és Waismann) továbbra is kitartott amellett, hogy a
megfigyelési mondatok a megfigyelő érzéki tapasztalatait írják le. Schlick ugyanakkor
megkülönböztette az ún. konstatálásokat a megfigyelési jegyzőkönyvekben (az ún. protokollokban)
szerepelő megfigyelési mondatoktól (az ún. protokollmondatoktól). A konstatálásokban csak
rámutató kifejezések szerepelnek, amelyeknek a formája a következő: „Itt most ilyen és ilyen” (pl. „Itt
és most kék”). A megfigyelési mondatokban viszont a megfigyelés alanya, helye és ideje is szerepel:
pl. „Moritz Schlick 1934. április 4-én kéket észlelt.” A konstatálás tartalmában nem lehet tévedni,
mivel csak rámutató kifejezéseket tartalmaznak, de ugyanezen okból nem is lehet a tudományos
hipotéziseket, elméleteket rájuk építeni, mivel nem interszubjektívek. Másfelől a megfigyelési
mondatokkal kapcsolatban tévedhetünk, ugyanakkor, lévén interszubjektívek, a tudományos
fogalmak, állítások rájuk építhetők.

      A „fizikalista szárny”, amelyet leghatározottabban Neurath képviselt, azt javasolta, hogy a
tudomány nyelvének a fizikai nyelvet tekintsük, azaz egy olyan nyelvet, amelyben csak fizikai
tárgyakra és tulajdonságokra vonatkozó kifejezések szerepelnek. Neurath emellett többféleképpen is
érvelt. Egyfelől voltak történetiszociologikus érvei, amelyek szerint a tudományos haladás minden
eredménye a materializmushoz és a fizikai nyelvhez, fizikai fogalmak használatához kötődik. Az
ilyenfajta ideologikus érvelést a Bécsi Körben nemigen fogadták el, azok sem, akik rokonszenveztek a
szocializmussal, mint például Carnap. Másfelől azzal is érvelt, hogy a tudomány nyelvének
mindenképpen interszubjektívnek kell lennie, a fizikai nyelv pedig interszubjektív. Mi több, azt is
állította, hogy nem is lehetséges fenomenális nyelv: minden nyelv lényegileg nyilvános, privátnyelvek,
amilyen a fenomenális nyelv lenne, nem lehetségesek. (Neurath kétségbe vonta A világ logikai
felépítése fogalomkonstrukciós rendszerének egyik kiindulópontját, azt, hogy az emlékek
hasonlóságára lehetne alapozni az érzetfogalmak jelentését. Ez a feltevés rokon Wittgenstein
privátnyelv-ellenes érveinek egyik alapvető premisszájával.) Neurath mellett Popper és Reichenbach
is bírálta a megfigyelési állítások fenomenalista értelmezését (lásd ott).

      Carnap hamar elfogadta a fizikalizmus kiindulópontját. 1930-tól azt a nézetet képviselte, hogy a
fizikai nyelvnek a tudomány univerzális nyelvének kell lennie. Ennek a tételnek két fontos eleme van.
Az egyik, hogy a megfigyelési mondatokat is fizikai nyelven kell megfogalmazni. A másik, hogy
minden tudományos állítást, a fizika mellett a biológia és a pszichológia állításait is, meg kell tudni
fogalmazni fizikai nyelven. Ez megint két dolgot jelent: egyfelől minden tudományosan vizsgálható
jelenségnek kell hogy legyen valamilyen fizikai leírása, másfelől minden tudományos törvénynek, így
a biológiai és a pszichológiai törvényeknek is redukálhatóknak kell lenniük a fizikai törvényekre.

      A megfigyelési mondatok értelmezésével kapcsolatban Carnap többféle nézetet is vallott. A 30-
as évek elején a megfigyelési mondatokat a megfigyelő fizikai állapotára vonatkozóként értelmezte.
Eszerint például az „S most piros színt tapasztal” megfigyelési mondat jelentése az, hogy „S teste
most pirosat látó állapotban van”. Azzal kapcsolatban, hogy ezt a testi állapotot agyi-idegrendszeri
állapotként vagy viselkedési diszpozícióként kell értelmezni, ekkoriban nem volt határozott
álláspontja, de inkább az utóbbi, behaviorisztikus nézet felé hajlott. Később, a 30-as évek második
felében a megfigyelési mondatok jelentését úgy értelmezte, mint amelyek az észlelt fizikai tárgyakra
és tulajdonságaikra vonatkoznak.

      Hangsúlyozandó, hogy Carnap szerint a fizikalizmus nem metafizikai doktrína, hanem egyfelől
nyelvhasználatra, a fogalomrendszerünk választására vonatkozó tétel, másfelől egy, a tudományok
szerkezetére vonatkozó empirikus hipotézis (ti. hogy minden tudományos törvény redukálható a
fizika törvényeire). Ezzel összefüggésben fontos, hogy Carnap később is lehetségesnek tartotta a
fenomenális nyelvet (Quine és Goodman kritikái ellenére is). Úgy vélte, a fizikai nyelv választása
mellett pragmatikus érvek szólnak, nevezetesen, hogy ezen a nyelven lehet legjobban megfogalmazni
a tudományos elméleteket, de ettől még a fenomenális nyelv nem értelmetlen. Carnap kisebb
módosításokkal pályája végéig kitartott a fizikalizmus mellett.

9.7.2. Szintakticizmus
Carnap és a Bécsi Kör jó néhány tagja nem fogadta el Wittgenstein tézisét, miszerint „a logika
kimondhatatlan”, azaz, hogy a nyelv logikai szerkezetéről nem lehet értelmes kijelentéseket tenni.
Carnap 1931 elejétől kezdve dolgozott metalogikai elméletén, amelyik épp azt a célt tűzte ki, hogy a
nyelv, illetve különböző nyelvek logikai szerkezetét explicitté tegye. Egy ilyen logikai szintaxis leírása
kizárólag a nyelvi kifejezések formájára korlátozódik, arra, hogy a különféle jelek milyen jeltípusokba
tartoznak, illetve hogy milyen jelsorozatokban fordulhatnak elő. A jelek, illetve jelsorozatok
jelentésére (referenciájukra, illetve igazságfeltételeikre) egyáltalán nem utalnak. Carnapnak már
1931-ben sikerült olyan nyelveket kidolgozni – Gödel módszerét felhasználva – amelyek tartalmazták
a logikai szerkezetüket leíró meghatározásokat is, azaz a „metalogikájukat”. (Ezt az ún. tárgynyelv és
a metanyelv megkülönböztetésére támaszkodva tette. Egy bizonyos nyelv, a tárgynyelv szabályait
(szintaxisát) megfogalmazhatjuk egy másik, ún. metanyelven. Úgy tűnhetne, hogy a tárgynyelv
szabályainak leírását soha nem fejezhetjük be, mivel az ezt leíró metanyelv szabályait egy harmadik
nyelven, a metanyelv metanyelvén kellene megfogalmazni – és így tovább. Ez azonban nincs így:
Carnap megmutatta, hogy egy (kifejezőeszközökben kellőképpen gazdag) nyelv szintaxisa
megfogalmazható az illető nyelven belül: ekkor a tárgynyelv és a metanyelv szabályai egybeesnek.

     Carnapnak többféle indítéka is volt a logikai szintaxis kidolgozására. Egyfelől be akarta
bizonyítani, hogy a formális logika fogalmai mint a levezethetőség, a bizonyíthatóság, a logikai
függetlenség tisztán szintaktikai fogalmak. Másfelől azt is ki akarta mutatni, hogy szabadon
megválaszthatjuk nyelvünk, illetve logikánk szabályait – ezt nevezte „a tolerancia elvének”, illetve „a
nyelvi formák konvencionalitása elvének”. A toleranciaelvnek fontos következménye, hogy az a
kérdés, hogy egy bizonyos logika a helyes logika-e vagy sem, meghaladottá válik (ha egyszer a logikai
rendszerek konvencionálisak), és ezáltal a hagyományos ontológiai problémák is felszámolódnak. A
szintaktikai megközelítésnek ezenfelül volt egy általánosabb indítéka is. Mivel a filozófiai problémák a
Bécsi Kör általános nézete szerint nem a világról, hanem a nyelvről szólnak, ezért ezeket a
problémákat nem a világról szóló tárgynyelven, hanem a (tárgy)nyelvről szóló metanyelven kellene
megfogalmazni – így nagy szükség van a megfelelő metanyelvek kidolgozására.

      Carnap 1934-ben jelentette meg a Logische Syntax der Sprache (A nyelv logikai szintaxisa) című
művét, amelyben részletesen kifejtette szintakticista elképzelését, és amelyben kétféle formális
nyelvet is kidolgozott. Az egyik az intuicionista matematika formális nyelve, a másik a klasszikus
matematikáé. Ennek a két nyelvnek a kidolgozása egyben szemlélteti is a toleranciaelvet, miszerint a
matematika intuicionista, illetve hagyományos felfogása közötti választás nyelvi kérdés. Az 1936-ban
megjelent „Filozófia és logikai szintaxis” című művében nem formálisan illusztrálja, hogy a szintaktikai
megközelítésnek milyen filozófiai következményei vannak. Egy szemléletes alkalmazás: Carnap a
világról szóló valódi tárgyi mondatok, illetve a nyelvről szóló pszeudo tárgyi mondatok és a
szintaktikai mondatok megkülönböztetésére támaszkodva amellett érvelt, hogy bizonyos állításokról,
amelyek elsőre empirikus tartalommal bírónak tűnnek, kimutatható, hogy pszeudo tárgyi mondatok,
amelyek nem a világról, hanem nyelvünk általános kategóriáiról mondanak valamit. Az előbbire példa
lehet az „A Hold gömb alakú”, amely empirikus tartalommal bír, az utóbbira „A Hold egy tárgy”,
amelynek nincs empirikus tartalma, hanem azt fejezi ki, hogy a „Hold” a fizikai tárgyat jelölő szavak
kategóriájába tartozik.

9.7.3. Az értelmesség empirikus kritériumának változásai
A megfigyelési mondatok értelmezése, illetve a tudományos nyelv logikai szintaxisának a kérdései
mellett egy másik nagy vita az értelmesség empirista kritériumát érintette.

     A verifikálhatósággal mint az empirikus értelmesség kritériumával szemben számos ellenvetés
merült fel. Az egyik a már említett interszubjektivitási probléma: ha a megfigyelési állításokat
(amelyekre minden empirikus-tudományos állítás igazolásában támaszkodunk) a megfigyelők érzéki
tapasztalataira vonatkozónak tekintjük, akkor az empirikus-tudományos állítások nem verifikálhatók,
hiszen a tapasztalatok szubjektívek, csak a megfigyelő számára megismerhetők. Ezt a problémát a
megfigyelési kijelentések fizikalista értelmezése megoldja. Egy másik probléma, hogy az értelmesség
fogalma saját meghatározása szerint értelmetlennek tűnik, hiszen nem verifikálható, de nem is
tautológia. Egy további probléma, hogy a negatív egzisztenciális állítások (pl. „Nem létezik fekete
hattyú”) és a pozitív univerzális állítások („Minden holló fekete”) nem verifikálhatók, hiszen akárhány
nem fekete hattyú, illetve fekete holló észlelése sem igazolja, hogy nem létezik valahol a világban egy
fekete hattyú vagy egy nem fekete holló. Ráadásul a természettörvények sem verifikálhatók, lévén
univerzális állítások.

      A logikai pozitivisták többféleképpen is megpróbáltak válaszolni ezekre az ellenvetésekre. Az
értelmességi kritérium értelmességével kapcsolatban a legelfogadottabb válasz az volt (Feigl és Ayer),
hogy bár az értelmességi kritériumot nem lehet empirikusan igazolni és nem is
analitikus, pragmatikusan igazolható. Elfogadása esetén ugyanis meg lehet különböztetni az elvileg
megoldható kérdéseket, problémákat az elvileg megoldhatatlanoktól – a tudományos problémákat
az áltudományos vagy metafizikai problémáktól.
     Ami az univerzális állítások, illetve a természettörvények verifikálhatóságát illeti, az egyik válasz
a törvények konvencionalista felfogása volt. Schlick, Wittgenstein nyomán azt állította, hogy a
természettörvényeket kifejező mondatok nem általános mondatok, hanem olyan sémákat vagy
következtetési szabályokat fejeznek ki, amelyek azt határozzák meg, hogy hogyan lehet egyedi
mondatokat származtatni egymásból. A „Filozófia és logikai szintaxis”-ban (1936) Carnap is részben
konvencionalista felfogást képviselt, a természettörvényeket kifejező mondatokat a logikai
mondatokhoz hasonlóan értelmezte.

      Ayer más megoldást javasolt: megkülönböztette az erős és a gyenge verifikációt: eszerint egy
kijelentés erősen verifikálható akkor és csak akkor, ha igazságát a tapasztalatra támaszkodva
végérvényesen meg lehet állapítani, és gyengén verifikálható, ha igazságát a tapasztalatra
támaszkodva valószínűsíteni lehet. Ayer szerint az empirikus kijelentéseket, beleértve az általános
kijelentéseket is, legfeljebb gyengén lehet verifikálni, ezért legfeljebb valószínű hipotézisek lehetnek.

     Carnap később a verifikálhatóság elve helyett a konfirmálhatóság elvét javasolta („Jelentés és
ellenőrizhetőség”, 1936). E szerint egy mondatot akkor tekintünk konfirmálhatónak, ha észlelési
tapasztalatok (pozitíve vagy negatíve) hozzájárulhatnak a mondat alátámasztásához, azaz ha tudjuk,
hogy milyen észlelési tapasztalatok tennék valószínűbbé a mondatot. Carnap ekkoriban még nyitva
hagyta azt a kérdést, hogy lehet-e a konfirmáltság fokát számszerűsíteni, később viszont olyan
elméleteket dolgozott ki, amelyek kvantitatíve jellemezték a konfirmáltság fokát. A konfirmáció
elvének elfogadása egyben a természettörvények másfajta, sokak számára plauzibilisebb
értelmezését is lehetővé tette: eszerint a természettörvénymondatok nem (lényegileg)
konvencionálisak, hanem empirikusan értelmesek – ha vannak megfigyelhető konfirmáló vagy
diszkonfirmáló következményeik.

      A verifikálhatóság elvének feladása mellett Carnap azt is feladta, hogy a tudományos fogalmak
jelentését explicite definiálni lehetne megfigyelési fogalmak segítségével. Ehelyett azt állította, hogy a
tudományos fogalmaknak csak redukálhatónak kell lenniük megfigyelési fogalmakra. Ezt a felfogást is
számos bírálat érte: Hempel komoly ellenérveket fogalmazott meg az igazolás konfirmációs
elméletével szemben, Popper pedig az értelmesség konfirmációs elvével szemben (lásd Hempel és
Popper). Carnap elfogadta ezeket a bírálatokat. A későbbiekben átfogó elméleteket dolgozott ki az
igazolás konfirmációs elméletével kapcsolatban (lásd 9.8.2.).

      Másfelől „Az elméleti fogalmak metodológiai jellege” (1956) című tanulmányában egy tovább
liberalizált értelmességi kritériumot javasolt, amely szerint ahhoz, hogy egy elméleti kifejezéseket
tartalmazó mondat értelmes legyen, nem szükséges, hogy közvetlenül megfigyelhető
következményei legyenek; elég, ha az elméleti mondatból olyan más elméleti mondatok következnek
(az elmélet axiómáiból levezetve), amelyeknek vannak megfigyelhető következményeik.

9.7.4. A logikai pozitivizmus felbomlása Európában
Az 1930-as évek második felére Közép-Európa fokozódó fasizálódása következtében a Bécsi Kör,
illetve a többi logikai pozitivista csoport is fokozatosan beszüntette működését, illetve más
országokba tette át székhelyét. Carnap 1935 végén Amerikába távozott, Neurath 1935-ben
Hollandiába, majd 1940-ben Oxfordba települt, Schlicket 1936 tavaszán egy diák agyonlőtte a bécsi
egyetemen. A Kör tagjainak többsége (például Feigl, Bergmann, Frank, Gödel, Menger, von Mises,
Zilsel) Amerikába települt át, csak Viktor Kraft és Juhos Béla maradt Bécsben a háború alatt. A háború
után Feigl és Arthur Pap megpróbálta újjáéleszteni a Kört (a fiatal Feyerabend közreműködésével),
azonban sikertelenül.
9.8.1. Carnap Amerikában
Szemantika. Carnapban A nyelv logikai szerkezete megírása után felvetődött, hogy a nyelv
elemzésének nemcsak a szintaxissal, hanem a szemantikával, a jelentés és az igazság fogalmával is
foglalkoznia kellene. Egyfelől emellett szólt, hogy a tényekről beszélni nyilvánvalóan megengedhető,
és – mint Wittgensteinnel szemben sikerült megmutatnia – a nyelvi kifejezésekről való beszéd is
megengedhető. Ez esetben viszont annak is megengedhetőnek kell lennie, hogy egyazon nyelven
beszéljünk a tényekről és a nyelvi kifejezésekről, valamint az is lehetővé válik, hogy állításokat
tegyünk a nyelvi jelek és a tények kapcsolatáról, illetve a referálás és az igazság fogalmáról. Másfelől
Tarski 1933-ban kidolgozott egy olyan igazságdefiníciót, amelyik jól alkalmazható volt az olyan
formalizált nyelvek értelmezésekor, mint amilyeneket Carnap kidolgozott A nyelv logikai
szerkezetében.

      Tarski igazságdefinícióját és Carnap javaslatát a szemantika kidolgozására eleinte ellenségesen
fogadták: a logikai pozitivisták által szervezett 1935-ös párizsi konferencián Neurath és Reichenbach
amellett érvelt, hogy egy ilyen szemantikai igazságfogalom nem egyeztethető össze a szigorú
empirizmussal és a metafizikaellenességgel. Carnap mindazonáltal kidolgozta szemantikai
elméleteit. Foundations of Logic and Mathematics (A logika és a matematika alapjai, 1939),
illetve Introduction to Semantics (Bevezetés a szemantikába, 1942) című könyveiben bemutatta,
milyen szerepet játszhat a szemantika a tudományok módszertanában: hogyan lehet használni a
szemantikai elméleteket a formális rendszerek interpretálásában, például a fizikai elméletek
axiómarendszereinek értelmezésében.

      Carnap 1941–42-ben a modális kifejezések szemantikai értelmezésével is foglalkozott, és
megpróbált C. I. Lewis modális logikájához (A Survey of Symbolic Logic [A szimbolikus logika
áttekintése], 1918) szemantikai interpretációt adni. Ezzel egy időben kidolgozott egy olyan
szemantikai elképzelést is, amely Frege jelentés/jelölet megkülönböztetéséhez hasonlóan a jelentés
két elemét különböztette meg, az intenziót és az extenziót.

      Egy kifejezés extenzióján azokat a dolgokat értette, amelyeket a kifejezés jelöl, intenzióján pedig
a kifejezések konnotációját, avagy értelmét. Az extenzió és intenzió fogalmát alkalmazta a modális
kifejezések értelmezésében is. Nézeteit Meaning and Necessity (Jelentés és szükségszerűség, 1947)
című könyvében fejtette ki részletesen.

      Carnap értelmezése a szükségszerűség jelentéséről egyfelől Leibniz felfogásából indult ki, amely
szerint azok az igazságok szükségszerűek, amelyek minden lehetséges világban igazak. Másfelől
Wittgenstein nézetéből, amely szerint a logikai igazságok tautológiák, a részeiket alkotó mondatok
bármilyen igazságértéke mellett igazak. A logikai igazságot a logikailag lehetséges állapotok (az ún.
állapotleírások) fogalmára támaszkodva határozta meg: eszerint egy kijelentés logikai (szükségszerű)
igazság, amennyiben a világ bármely logikailag lehetséges állapotának fennállása esetén igaz. Ez az
értelmezés továbbra is fenntartja a tényigazságok és a logikai igazságok (avagy a szintetikus és az
analitikus igazságok) szigorú elhatárolását, Wittgenstein és a Bécsi Kör eredeti felfogásának
szellemében: a logikai és a matematikai igazságok olyanok, amelyek a tények bármely kombinációja
mellett igazak (bármely állapotleírással összeférnek).

     Az analitikus és a szintetikus állítások szigorú elkülöníthetőségét sokan elutasították, köztük
olyanok is, akik elfogadták az igazság szemantikai értelmezését, mint például Tarski és Quine. Ez a
vita a 40-es években folyt, a megkülönböztetés legnagyobb hatású bírálatát Quine adta „Az
empirizmus két dogmája” (1951) című művében. Carnap, Strawson és Grice, illetve mások továbbra is
megpróbálták fenntartani a megkülönböztetést, de manapság inkább Quine nézetét fogadják el.
     Carnap szemantikai elméletével szemben felmerült egy sokak által osztott specifikus ellenvetés.
Nevezetesen: úgy tűnt, az absztrakt létezőkre (például osztályokra, tulajdonságokra, számokra)
referálás megengedésével, Carnap ezeknek a létezését is állította. Az absztrakt entitások létezése
viszont ellentmondani látszik az empirizmus ontológiai feltevéseinek. Carnap elutasította, hogy ez
következne az elméletéből: válaszát az „Empirizmus, szemantika és ontológia” (1950) című
tanulmányában fejtette ki.

      Eszerint egy nyelvvel/fogalomrendszerrel és az általa implikált ontológiával kapcsolatban meg
kell különböztetnünk kétféle kérdést, az ún. külső és belső kérdéseket. A külső kérdések – látszólag –
egy nyelv legáltalánosabb kategóriáinak a valóságosságára kérdeznek rá, mint például „Léteznek-e
természetes számok?” vagy „Léteznek-e fizikai tárgyak?” A belső kérdések egy nyelvrendszeren belül
fejeznek ki létezésre vonatkozó kérdéseket: mint például „Létezik-e egymilliárdnál nagyobb
prímszám?”, vagy „Létezik-e a Mount Everestnél magasabb hegycsúcs a Földön?” Carnap szerint
azonban a külső kérdések nem elméleti, hanem gyakorlati kérdések: azt vetik fel, hogy elfogadunk-e
egy olyan nyelvet, amely tartalmaz a természetes számokra vagy a fizikai tárgyakra utaló szavakat. Az
ilyen döntéseket nem lehet elméletileg igazolni, hanem csak gyakorlatilag, azzal, hogy az illető nyelv
használata milyen haszonnal jár bizonyos problémák kezelésében. A belső kérdések ezzel szemben
elméleti kérdések, amelyekre elméleti válaszokat adhatunk. Mivel az absztrakt entitásokra vonatkozó
kifejezések egy nyelv általános kategóriái, ezért a létezésükkel kapcsolatos kérdés külső kérdés. Így
például az olyan nyelvek használatából, amelyekben szerepel a „szám” vagy a „halmaz” kifejezés,
nem következik, hogy ezek valóságos (platóni) létezőket jelölnek.

9.8.2. Induktív logika: a konfirmáció logikája
Carnap a 40-es évek elejétől dolgozott a valószínűséggel kapcsolatos kérdéseken is. Két könyvet is
megjelentetett erről a témáról: The Logical Foundations of Probability (A valószínűség logikai alapjai,
1950), illetve The Continuum of Inductive Methods (Az induktív módszerek kontinuuma, 1952). A
verifikáció körüli 30-as évekbeli vitákban nyilvánvalóvá vált, hogy semmilyen állítás nem verifikálható
szigorúan, legfeljebb konfirmálható, azaz az állítások igazságértéke csak valószínűsíthető, nem
állapítható meg végérvényesen. Ha viszont ez így van, akkor ahhoz, hogy racionálisan dönthessünk
bizonyos hipotézisek elfogadásáról vagy elvetéséről, nagy segítséget jelentene a konfirmáltságuk
mértékének egyértelmű – számszerű – jellemzése. Carnap valószínűségi logikái éppen erre
vállalkoztak: kvantitatív elméletet akartak nyújtani arról, hogy egy hipotézist milyen mértékben
konfirmálnak bizonyítékaik.

      Carnap egy elmélet vagy állítás valószínűségét konfirmáltsági fokának, illetve induktív vagy
logikai valószínűségének is nevezte, hogy megkülönböztesse az ún. statisztikai valószínűségtől. A
statisztikai valószínűség empirikus fogalom, amelyen egy bizonyos eseményfajta előfordulásának
gyakoriságát szokás érteni (események egy végtelen sorozatában). A logikai valószínűség vagy
konfirmáltsági fok logikai jellegű reláció egy elmélet és a bizonyítékok között. Ez a két
valószínűségfogalom Carnap szerint nem áll ellentmondásban egymással: a statisztikai valószínűség
az eseményekről szól, a logikai valószínűség viszont egy elmélet állításairól.

      Carnap valószínűségi logikáját sokan bírálták: az elmélet egyik kritikus pontja az volt, hogy a
törvények konfirmációjának mértéke 0 volt. Ezt a tarthatatlan következményt Carnap megpróbálta
azzal orvosolni, hogy azt állította, nem a törvényeket, hanem a törvények eseteit kell konfirmálni. Ezt
a javaslatát azonban meggyőzően kritizálta Popper, aki egy alternatív valószínűségelméletet, az ún.
hajlandósági elméletet (propensity theory) is kidolgozott. (Később egyébként Jaakko Hintikkának
sikerült Carnap elméletét továbbfejlesztve egy induktív logikát kidolgoznia, amely szerint a törvények
konfirmáltsága nem 0.) Carnap végül arra jutott, hogy nem lehetséges pusztán logikai szabályokra
támaszkodni az elméletek elfogadásában, illetve a rivális elméletek közötti választásban, hanem
ebben pragmatikus szempontok, az elmélet elfogadásának várható következményei is szerepet
játszanak – ezeket viszont az induktív logikai szabályok nem írják le.

      Carnap pályája legvégén, az 1960-as években újra a fizikai fogalmakkal foglalkozott (The
Philosophical Foundations of Physics [A fizika filozófiai alapjai], 1966), többek között az általános
relativitás térelméletével, a kvantumfizika és a determinizmus kapcsolatával.

9.9. A Berlini Kör
Az 1920-as évektől Berlinben is működött egy filozófusokból és tudósokból álló kör Hans Reichenbach
vezetésével, az „Empirikus Filozófiai Társaság” (tagjai voltak még Carl Gustav Hempel, Kurt Grelling,
David Hilbert, Richard von Mises). A Berlini Kör nézetei sok tekintetben közel álltak a bécsi logikai
pozitivistákéihoz, ugyanakkor alapvető nézeteltérések is voltak közöttük, ezért a berliniek inkább
logikai empiristának és nem logikai pozitivistának nevezték magukat. A Bécsi Körrel együtt, Carnap és
Reichenbach közös szerkesztésében adták ki az Erkenntnist, illetve közösen szerveztek tudományos-
filozófiai konferenciákat. A 30-as évek második felére a kör feloszlott, a náci hatalomátvétel után
tagjainak egy része emigrált, Reichenbach 1933-ban Törökországba, majd 1938-ban az Egyesült
Államokba, Hempel 1934-ben Belgiumba, majd 1939-ben az Egyesült Államokba ment, csakúgy, mint
Von Mises. Grelling koncentrációs táborban halt meg.

9.9.1. Hans Reichenbach (1891–1953)
Matematikát, fizikát és filozófiát tanult Berlinben, Göttingenben és Münchenben, tanárai voltak
többek között Max Born, Ernst Cassirer, David Hilbert és Max Planck. 1920-tól a stuttgarti műszaki
főiskolán tanított, 1926-tól Einstein támogatásával kinevezték fizikaprofesszornak a berlini
egyetemre. 1933-tól 1938-ig az isztambuli egyetemen tanított filozófiát, 1938-tól haláláig, 1953-ig a
University of Californián, Los Angelesben. Reichenbach elsősorban ismeretelméleti kérdésekkel és
ezzel szoros összefüggésben a valószínűség és az indukció elméletével foglalkozott, valamint a kortárs
fizikához kapcsolódó filozófiai problémákkal, a relativitáselmélet tér- és időértelmezésével és a
kvantummechanika interpretációjával.

A logikai pozitivizmus kritikája. Noha Reichenbach szorosan együttműködött a Bécsi Kör tagjaival,
elsősorban Carnappal, határozottan hangsúlyozta különállását: elutasította, hogy nézeteit
pozitivistaként jellemezzék. A logikai pozitivizmussal szembeni kifogásait több alkalommal is
megfogalmazta, például az A világ logikai felépítéséről írt kritikájában (1933), a „Logistic Empiricism
in Germany and the Present State of its Problems” (A logisztikus empirizmus Németországban s
problémáinak jelenlegi állása, 1936) című tanulmányában, illetve Experience and
Prediction (Tapasztalat és predikció, 1938) című könyvében. Ez utóbbi művét egyenesen úgy
jellemezte, mint a logikai pozitivizmus cáfolatát. Kritikája a fenomenalizmus, a verifikációs elmélet,
illetve a tudományos realizmus kérdésére koncentrált.

      Reichenbach a tapasztalatok fenomenalista értelmezése ellen az A világ logikai felépítéséről írt
kritikájában azzal érvelt, hogy a fenomenalizmusból az következik, hogy minden tudományos állítás
csupán múltbeli észlelésekről szól. Ez viszont gyökeresen ellentmond a tudomány tényleges
gyakorlatának, amely szerint minden tudományos törvény magában foglal előrejelzéseket jövőbeli
események bekövetkezéséről. Reichenbach javaslata szerint az észlelési beszámolók nem az észlelő
érzéki tapasztalataira, hanem (makroszkopikus) fizikai tárgyakra vonatkoznak – csakúgy, mint
Neurath szerint. Ugyancsak elutasította a verifikációs elméletet, jelentéselméletként és az
értelmesség kritériumaként egyaránt. Ehelyett a következőt javasolta: egy mondat akkor és csak
akkor értelmes, ha lehet olyan bizonyítékokat találni, amelyek probabilisztikusan alátámasztják vagy
kétségessé teszik. Két mondat (kognitív) jelentése pedig akkor azonos, ha bármilyen lehetséges
bizonyíték ugyanannyira támasztja alá vagy vonja kétségbe őket. Reichenbach továbbá tudományos
realista is volt. Azt állította, hogy rendelkezünk – valószínűségi – tudással megfigyelhetetlen fizikai
entitások létezéséről: az elektronok nem érzéki benyomásokból képzett logikai konstrukciók
(Experience and Prediction [Tapasztalat és predikció], 1938).

      Reichenbach számára a valószínűség fogalma központi jelentőségű volt: úgy gondolta, a világra
vonatkozó minden tudásunk valószínű. Ezzel is alapvetően szemben állt a korai logikai pozitivista
elképzelésekkel, amely szerint lehetséges szigorú verifikáció. Már doktori disszertációját is erről a
témáról írta, fő műve ebben a témakörben: Wahrscheinlichkeitslehre: eine Untersuchung über die
logischen und mathematischen Grundlagen der Wahrscheinlichkeitsrechnung (A valószínűség
elmélete, 1935). Reichenbach a valószínűség ún. gyakorisági felfogását képviselte, amely szerint a
valószínűséget egy sorozat relatív gyakoriságainak határértékeként kell értelmeznünk. (Eszerint
például pénzfeldobásnál annak a valószínűsége, hogy fejet kapunk, 0,5 lesz, vagyis az a határérték,
amelyhez a korábbi fejtalálatok száma elosztva az összes korábbi dobások számával tart.)

     Ez a felfogás kapcsolatba hozható az indukció igazolásának hume-i problémájával. Hume
érvelése szerint nincs garanciánk arra, hogy a jövő olyan lesz, mint a múlt, azaz hogy a természet
uniform. Ezért induktív következtetéseink, amelyek a jelenségek múltbeli szabályszerűségeiből
következtetnek jövőbeli szabályszerűségeikre, nem megalapozottak. Ez a probléma rokon a
valószínűség gyakorisági értelmezésének egyik problémájával, nevezetesen hogy nincs garancia arra,
hogy bármilyen sorozat valamely véges részének relatív gyakorisága konvergálni fog egy
határértékhez (ti. az is lehet, hogy a végtelenségig oszcillálni fog).

     Reichenbach szerint ez így van, mindazonáltal jogosult határértékeket posztulálnunk véges
sorozatrészletek alapján is, annak ellenére, hogy lehet, hogy a sorozat egy részlete alapján posztulált
határérték helytelen. Ezt pragmatikusan igazolhatjuk. Egyfelől, ha a sorozatnak nincs határértéke,
akkor nyilván semmilyen más módszerrel sem meghatározható. Ha viszont van határértéke, akkor a
különböző sorozatrészletek alapján posztulált határértékek ehhez fognak tartani. Hasonlóképpen:
lehet, hogy a múltbeli megfigyelésekre alapozott induktív következtetések helytelen előrejelzéseket
adnak a jövőről, de ha egyáltalán lehet előrejelezni, azaz a természet uniform, akkor az előrejelzések
tartani fognak a helyes előrejelzéshez.

      Reichenbach négy jelentősebb művet írt a térről és időről: Relativitätstheorie und Erkenntnis a
priori (Relativitáselmélet és a priori megismerés, 1920); Axiomatik der relativistischen Raum-Zeit-
Lehre (A relativisztikus tér-idő-tan axiomatikája, 1924); Philosophie der Raum-Zeit-Lehre (A tér-idő-
tan filozófiája, 1928); The direction of time (Az idő iránya, 1956). Az első kettőben egyfajta
kompromisszumos álláspontot képviselt Kant és Einstein nézetei között, később teljesen elvetette
Kant felfogását. Az 1928-ban megjelent Philosophie der Raum-Zeit-Lehrében azt állította, hogy a
fizikai tér geometriai szerkezetének kérdése nem dönthető el a priori, hanem empirikus tudományos
kérdés.

     Kanttal szemben a következőképpen érvelt: a nem eukleidészi geometriák felfedezése
önmagában nem cáfolja Kantot. Kant szerint ugyanis az eukleidészi geometria nem logikai, hanem
ismeretelméleti szempontból kitüntetett, a fizikai világ szemléletének szükségszerű formája.
Reichenbach (1928) szerint viszont nem eukleidészi geometriák is lehetnek a fizikai világ
szemléletének formái. Másfelől elvetette Poincaré konvencionalizmusát is, aki szerint teljesen
konvencionális, hogy milyen geometriát használunk a fizikai tér leírására: azért választjuk az
eukleidészit, mert az a legegyszerűbb. Reichenbach szerint igaz, hogy egy geometria alkalmazasához
a fizikai tér leírására szükséges bizonyos konvenciókat elfogadni (például, hogy bizonyos fajta
mérőműszerek megtartják a hosszúságukat, ha a tér egyik pontjáról a másikra visszük őket), de ha
egyszer rögzítettük e konvenciókat, akkor az, hogy a fizikai tér milyen geometriájú, empirikusan
meghatározható kérdéssé válik. Annak, hogy a fizikai tér leírásaiban konvencionális elemek
szerepelnek, az a következménye, hogy a fizikai tér különböző geometriákkal való értelmezései nem
különböző egyedi leírásokat, hanem leíráscsoportokat eredményeznek. Az egy csoportba tartozó
leírások fizikailag ekvivalensek, de a különböző csoportokhoz tartozók nem: ennélfogva van
empirikusan meghatározható különbség a fizikai tér különböző geometriákkal történő leírásai, illetve
leíráscsoportjai között.

      Az idővel kapcsolatos álláspontja erősebben konvencionalista. A speciális relativitáselmélet
szerint semmilyen jel nem tud gyorsabban terjedni, mint a fény vákuumbeli sebessége, és mivel ez a
sebesség véges, ez a tér (vagyis egy inerciarendszer) különböző pontjain lévő órák szinkronizálására
vonatkozóan korlátokat jelent. Reichenbach tézise az volt, hogy ha – az órák szinkronizálásához – egy
fényjelet küldünk egy inerciarendszeren belül A helyről B helyre, akkor a fény B-be érkezésének
időpontja választás kérdése, az oda-vissza út időtartamán belül bármikorra tehető. Az idő irányával
kapcsolatban Reichenbach redukcionista elméletet képviselt: úgy vélte, az idő irányát a világ fizikai
folyamatainak oksági szerkezete határozza meg (The Direction of Time [Az idő iránya], 1956).

9.9.2. Carl Gustav Hempel (1905–1997)
Matematikát, fizikát és filozófiát tanult Göttingenben, Heidelbergben, Bécsben és Berlinben. 1924-
ben Berlinben Reichenbach bemutatta a Berlini Körnek, 1929-ben Bécsben látogatta a Bécsi Kör
előadásait. 1934-ben doktorált Berlinben, valószínűségelméleti témával. 1934-ben Belgiumba
emigrált, majd 1937-ben a chicagói egyetemen Carnap asszisztense volt. 1939-től 1948-ig New
Yorkban tanított, majd a Yale Egyetemen, Princetonban, a Berkeleyn és Pittsburgben. 1975-től az
újraindított Erkenntis szerkesztője (K. Esslerrel és W. Stegmüllerrel).

      Hempel legfőbb eredményeit a tudományos magyarázat és a törvény fogalmának az
értelmezésében, a konfirmáció elméletével kapcsolatban, illetve a kognitív értelmesség különféle
kritériumainak vizsgálata terén érte el. Aspects of Scientific Explanation and Other Essays in the
Philosophy of Science (A tudományos magyarázat aspektusai és más tudományfilozófiai tanulmányok,
1965) című tanulmánykötete a logikai empirizmus reprezentatív műve, szerepe hasonló volt ahhoz,
amit A világ logikai felépítése töltött be a logikai pozitivizmusban: mindenki ehhez képest határozta
meg saját álláspontját. Pályája végén eltávolodott a logikai empirizmustól, és közeledett a tudomány
szociológiai megközelítése felé.

A kognitív értelmesség kritériuma. Hempel nagy hatású tanulmányában („Problems and Changes in
the Empiricist Criterion of Meaning” [A jelentés empirista kritériumának problémái és változásai],
1950) végigelemezte a kognitív értelmesség kritériumaként addig javasolt különféle verifikációs,
konfirmációs és falszifikációs meghatározásokat (Schlick, Carnap, Ayer, Popper, Reichenbach és
mások nézeteit), és arra a konklúzióra jutott, hogy egyikük sem tartható. Saját álláspontja szerint egy
mondat kognitíve értelmes, ha nem logikai elemei közvetlenül vagy közvetve megfigyelhető
jelenségekre utalnak. Azonban egy mondat kognitív jelentése nem adható meg kimerítően azokkal a
megfigyelhető jelenségekkel, amelyeket a lehetséges ellenőrzések összessége határoz meg. Egy
mondat empirikus tartalma tehát nem határozható meg pusztán megfigyelési mondatokkal sem. Egy
mondat empirikus tartalmát mindazon mondatok határozzák meg, amelyekkel a mondat logikai
kapcsolatban áll, beleértve a nem megfigyelési mondatokat is.
Konfirmáció. Hempel Reichenbach elképzeléséből indult ki, amely szerint a kognitíve értelmes
általános állítások konfirmáltsága valószínűségi jellegű: az állítással összhangban álló megfigyelések
növelik, az ellentétben álló megfigyelések csökkentik az állítás igazságának valószínűségét. Eszerint
például a „Minden holló fekete” állítás konfirmáltságát minden egyes megfigyelt fekete holló növeli.
Hempel híres ellenvetése (először „Le problème de la vérité” [Az igazság problémája], 1937) az volt,
hogy mivel a fenti állítással logikailag ekvivalens a „Minden, ami nem fekete, nem holló” állítás, ezért
a „Minden holló fekete” állítást konfirmálják a fehér zongorák és a piros paradicsomok is, ami
ellentmond az intuícióinknak. Hempel saját konfirmációs elmélete úgy oldja fel a paradoxont, hogy
elfogadja ezt a következményt: szerinte a fehér zongorák és a piros paradicsomok is konfirmálják,
hogy „minden holló fekete”, csak sokkal kisebb mértékben, mint a fekete hollók. Pszichológiai illúzió,
hogy a nem fekete nem hollók nem konfirmálók, de ennek a pszichológiai ténynek nincs köze a
konfirmáció logikájához. Hempel (Hempel–Openheim 1945) egy kvantitatív leírást is javasolt a
konfirmáltság fokának meghatározására.

Törvények és magyarázat. Hempel másik nagy témája a tudományos magyarázatok értelmezése volt.
Hempel a „Studies in the logic of explanation” (Tanulmányok a magyarázat logikájáról, 1948) című
írásában fejtette ki a magyarázat ún. fedőtörvény-modelljét. Eszerint a tudományos magyarázatok
deduktív-nomologikus sémája a következő. Az explanandum mondatot logikailag dedukáljuk
az explanans-ból, olyan premisszákból, amelyek törvényeket vagy törvényeket és kezdeti feltételeket
írnak le. Hempel ezt a modellt események és törvények magyarázatának értelmezésére is alkalmazta:
ha az explanandum esemény, akkor az explanans-ban törvények és egyedi kezdeti feltételek
szerepelnek, ha törvény, akkor csak törvények. Ezt a sémát Hempel (1965) kiterjesztette az induktív
magyarázatokra is. Eszerint az induktív magyarázatokban nem az explanandum logikai
dedukálhatósága a követelmény, hanem hogy valószínűsége magas legyen, ha az explanans fennáll. A
deduktív és induktív magyarázatok közös jegye, hogy univerzális törvényekre támaszkodnak, illetve
hogy a magyarázat és az előrejelzés logikai szerkezete megegyezik: a különbség csak annyi, hogy a
magyarázatokban múltbeli események szerepelnek az explanans kezdeti feltételei között, az
előrejelzések esetében jelen vagy jövőbeli események.

      Hempel a törvények logikai formáját, a logikai empirizmus általános felfogásával összhangban,
az általános tényállításokkal azonosnak tekintette, és elutasította, hogy modális fogalmak szerepet
játszanának jellemzésükben (tehát azt, hogy a törvényeknek „szükségszerűen, minden P Q” lenne a
logikai formájuk). Értelmezése szerint a törvények olyan korlátlanul érvényes általános kijelentések,
amelyekben nincs lényegi utalás semmilyen egyedi fizikai tárgyra vagy tér-idő tartományra. (Ez
különbözteti meg őket az akcidentálisan igaz általános tényállításoktól, például attól, hogy „Minden
magyar filozófus száz évnél kevesebbet élt”.)

      A magyarázat fedőtörvény-modelljének egyik előnye, hogy megfelel annak az intuíciónak, hogy
egy magyarázatnak számot kell adnia arról, hogy egy eseménynek miért kellett bekövetkeznie.
Ugyanakkor a magyarázatról szóló irodalomból hatalmas mennyiségű ellenpéldát találhatunk a
deduktív-nomologikus modellel szemben, mi több, pályája vége felé maga Hempel is súlyos érveket
fogalmazott meg saját korábbi elméletével szemben („Provisoes: a problem concerning the
inferential function of scientific theories” [Provízók: egy, a tudományos elméletek következtetési
funkciójára vonatkozó probléma], 1988).

9.10.1. Alfred Jules Ayer (1910–1989)
Oxfordban tanult filozófiát (tutora Gilbert Ryle volt). 1932-től 1940-ig Oxfordban volt előadó, illetve
kutató. 1932–33-ban Bécsben részt vett a Bécsi Kör tevékenységében. 1940-től 1945-ig a brit katonai
hírszerzésnél szolgált. 1945–46-ban az Oxfordi Wadham College tagja és dékánja, 1946-tól 1959-ig a
londoni egyetem professzora, 1959-től 1978-ig Oxfordban professzor. 1970-ben lovaggá ütötték.
Ayert mint a logikai pozitivizmus legjelentősebb angliai képviselőjét és népszerűsítőjét tartják
számon.

      Ayer első és mindmáig legismertebb műve, a Language, Truth and Logic (Nyelv, igazság és
logika, 1936), melyet 24 éves korában írt, s a logikai pozitivizmus legnagyobb hatású összefoglalója
volt az angol nyelvterületen. Világosan és tömören bemutatta a Bécsi Kör doktrínáit, a vitatott
kérdésekben kifejtette saját véleményét, illetve bizonyos témákban eredeti kiegészítésekkel,
megoldási javaslatokkal is szolgált.

      Ayer egyik újdonsága a kognitív értelmesség kritériumával kapcsolatos: megkülönböztette az
erős és a gyenge verifikálhatóság fogalmát. Egy kijelentés erősen verifikálható, ha igazsága konkluzíve
megállapítható, gyengén verifikálható, ha belőle és más kiegészítő kijelentésekből dedukálható egy
olyan megfigyelési állítás, amelyik pusztán a kiegészítő kijelentésekből nem dedukálható. A gyenge
verifikálhatóságnak erről a meghatározásáról hamar kiderült, hogy nem tartható. Ugyanis bármilyen
P kijelentésre igaz, hogy ha összekapcsoljuk egy „ha P, akkor O” kijelentéssel, ahol O egy megfigyelési
kijelentés, akkor következni fog belőle O, anélkül, hogy O a „ha P, akkor O”-ból következne. Eszerint
tehát bármely P kijelentés gyengén verifikálható. Ayer, ezt korrigálandó, a könyv második kiadásában
(1946) átalakította a gyenge verifikálhatóság definícióját, de Church („Review of Language, Truth,
and Logic”, 1949) hatásosan érvelt amellett, hogy az új definíció alapján is minden állítás értelmes.

       Ami az empirikus állítások igazolását illeti: Ayer a Language, Truth, and Logicban azt állította,
hogy az indukció módszerét nem lehet igazolni, legfeljebb pragmatikusan. Ha az indukciót használó
tudományos elméletek sikeresek, azaz jól jósolnak stb., akkor az indukció elfogadható. Egy
állítás valószínűsége pedig a racionális elfogadhatóságának a foka. Az igazság fogalma Ayer szerint
logikailag felesleges, redundáns. Egy mondatról azt állítani, hogy igaz, annyi, mint magát a mondatot
állítani.

      Az a priori tudományok, a logikai és a matematikai állítások analitikusak, tautológiák. A
logicisták problémája, tudniillik hogy redukálható-e a matematika a logikára, Ayer szerint
másodlagos: a logikai és a matematikai igazságok egyaránt analitikusak, a matematikai és a logikai
szimbólumok jelentését egyaránt implicit definíciók adják meg.

     Ayer az etika emotivista felfogását képviselte, csakúgy, mint Schlick. Eszerint az erkölcsi állítások
nem erkölcsi tényeket fejeznek ki, hanem szubjektív preferenciákat, érzelmeket, amelyekkel valaki
egy bizonyos fajta magatartáshoz viszonyul.

      Ayer a későbbiekben részletesebben kifejtette, illetve továbbfejlesztette az észleléssel és az
empirikus tudással kapcsolatos nézeteit, indukció- és valószínűségértelmezését, a modalitásokkal,
valamint ehhez kapcsolódóan a szabadság és szükségszerűség viszonyával kapcsolatos nézeteit,
illetve etikai elképzeléseit.

      Az észleléssel kapcsolatban Ayer mindvégig az érzetadat-elmélet valamilyen változatát
képviselte, azaz úgy vélte, hogy az észlelések során közvetlenül megtapasztalunk érzéki minőségeket,
érzetadatokat, és erre az érzéki tapasztalatra alapozva hozzuk meg ítéleteinket arról, hogy mit
észlelünk.

     Az észlelési ítéletek tartalmával kapcsolatban a Language, Truth and Logicban redukcionista
fenomenalista volt: azt állította, hogy a fizikai tárgyakról szóló mondatok lefordíthatók érzetadatokról
szóló mondatok egy csoportjára. A fordíthatósági tézist hamarosan feladta (The Empirical
Foundations of Knowledge [Az ismeret empirikus alapjai], 1940; „Phenomenalism”
[Fenomenalizmus], 1947), de továbbra is fenomenalista maradt, úgy vélte, hogy a fizikai tárgyakat
érzetadatokból képzett konstrukciókként kell felfognunk. Később teljesen feladta a fenomenalizmust
és egy közvetett realista észleléselméletet képviselt, amit „kifinomult realizmusnak” nevezett (The
Central Questions of Philosophy [A filozófia központi kérdései], 1973). Mindazonáltal azt a feltevést,
hogy az észlelésben alapvető szerepet játszanak a közvetlenül megismert természetű érzetadatok
vagy érzéki minőségek, soha nem adta fel.

      Ezt az elképzelését erőteljesen bírálta Austin Sense and Sensibilia (Érzék és érzékelhető dolgok,
1962) című könyvében. Austin igen sokféle érvet hozott fel, az egyik legfontosabb közülük az
érzetadat-elmélet melletti ún. „illúzió-érv” kritikája volt. Strawson másfelől Ayer későbbi, „kifinomult
realista” észleléselméletét bírálta („Az észlelés és az észlelés tárgyai”, 1979). Ayer ezen nézete szerint
az észlelésben közvetlenül adódnak érzéki minőségek, és ezekből következtetünk arra, hogy milyen
fizikai tárgyakat észlelünk (amelyek nem érzetadat-konstrukciók). Strawson ellenérve szerint az
észlelési tapasztalatok tartalmát nem lehet leírni azon fizikai tárgyakra történő hivatkozás nélkül,
amelyeket észlelünk (vagy észlelni vélünk). Az észlelésben a fizikai tárgyak adottak közvetlenül, nem
az érzetadatok. Az érzetadat-elmélettel szemben további komoly kihívást jelentettek Wittgenstein
érvei a privátnyelvek ellen. Ayer nem fogadta el Austin, Strawson és Wittgenstein érveit sem.
Válaszait a következő írásokban fejtette ki: „Has Austin Refuted Sense-Data Theory?” (Megcáfolta-e
Austin az érzet-adat elméletet?, 1967); „Replies” (G. Macdonald [szerk.], Perception and
Identity [Észlelés és azonosság], 1979); „Can There be a Private Language?”(Lehetséges-e egy
privátnyelv?, 1954), illetve Ludwig Wittgenstein (1986).

Ismeretelmélet. Ayer harmadik könyvében (The Problem of Knowledge [Az ismeret problémája],
1956), fejtette ki az elméleti tudás egyik, azóta standardnak számító meghatározását, miszerint egy
kijelentéssel kapcsolatban akkor rendelkezünk tudással, ha a kijelentés igaz, ha hisszük, amit állít, és
jogosan vagyunk bizonyosak abban, amit a kijelentés állít. (A meghatározás egy ismertebb, Platónhoz
köthető ekvivalens megfogalmazása szerint a tudás igazolt igaz hit). Az, hogy joggal vagyunk
bizonyosak egy kijelentésben, nem jelenti azt, hogy nem tévedhetünk vele kapcsolatban. A tudásnak
ezt a meghatározását támadta Gettier „Lehet-e a tudás igazolt hit?” (1963) című híres
tanulmányában, Ayer azonban nem fogadta el Gettier érveit.

      Ayer részletesen vizsgálta az indukció problémáját, és arra jutott, hogy az indukciós módszert
nem lehet körben forgás nélkül igazolni. Az induktív következtetések érvényességéhez ugyanis fel
kellene tennünk a természet uniformitását, tehát azt, hogy a nem megfigyelt jelenségek hasonlítanak
a megfigyeltekre, ami szintén csak induktíve lenne igazolható. Ebből azonban nem következik, hogy
az indukció használata irracionális. Ha az indukciós módszerek sikeres elméletekhez vezetnek, akkor
használatuk jogosult. Részletesen vizsgálta azokat a kísérleteket is, amelyek az indukció problémáját
az empirikus állítások valószínűségi igazolására támaszkodva próbálták kezelni. Elutasította a
valószínűség logikai fogalmát, amelyen például Carnap induktív logikai elméletei alapultak („The
conception of probability as a logical relation” [A valószínűségnek mint logikai viszonynak a fogalma],
1957, Probability and Evidence [Valószínűség és evidencia], 1972), és az igazolás szubjektív
valószínűségi elképzelését képviselte. Eszerint egy állítás igazoltsága szubjektív, ún. episztemikus
valószínűségétől, „hihetőségétől” függ, és ez az episztemikus valószínűség nem redukálható sem a
logikai valószínűségre, sem a valószínűség empirikus gyakorisági értelmezésére.

Késői művek. Ayer az 1973-as The Central Question of Philosophy (A filozófia központ kérdései) című
művében átfogóan összefoglalta filozófiai nézeteit. Ekkorra már elutasította az értelmesség
verifikacionista kritériumát, és azt állította helyette, hogy a metafizikai elméletek lehetnek
értelmesek, de csak akkor, ha van valamilyen szerepük megfigyelhető tények magyarázatában. Ami a
modalitásokat illeti: fenntartotta, hogy csak nyelvi vagy logikai szükségszerűség létezik, és
következetesen elutasította a modalitások új metafizikai elméleteit, amelyek Kripke (Megnevezés és
szükségszerűség [Naming and Necessity], 1972) és Putnam („The Meaning of ’Meaning’” [A jelentés
jelentése], 1975) nézetei nyomán bontakoztak ki. Másfelől viszont Quine-nal szemben továbbra is azt
állította, hogy vannak logikailag szükségszerű analitikus állítások. A természettörvényeket empirikus
általánosításoknak tekintette. Erre támaszkodik a szabadság és determinizmus viszonyával
kapcsolatos kompatibilista álláspontja is (Freedom and Morality and Other Essays [Szabadság,
erkölcsiség és más vázlatok], 1984). Pályájának utolsó szakaszában több filozófiatörténeti művet is
írt: pl. The Origins of Pragmatism (A pragmatizmus eredete, 1968) and Russell and Moore: The
Analytical Heritage (Russell és Moore: az analitikus örökség, 1972), Philosophy in the Twentieth
Century (Filozófia a huszadik században, 1982), ezt Russell A nyugati filozófia története című műve
folytatásának is szokás tekinteni.

      Ayer mindvégig kitartott általános empirista nézőpontja, valamint emotivista etikája és liberális
társadalomfilozófiai nézetei mellett. Bár keveset írt etikáról vagy politikáról, ismert közéleti
személyiség, híres debattőr volt, számos nyilvános vita, televíziós műsor állandó résztvevője. Részt
vett közoktatási reformokban, szerepe volt az iskolai testi fenyítés eltörlésében. Humanista, liberális
ügyek szószólójaként hasonló szerepet töltött be a brit nyilvánosságban, mint korábban Russell.

9.11.1. Karl Raimund Popper (1902–1994)
Bécsben végezte egyetemi tanulmányait, 1928-ben itt is doktorált filozófiából. 1930-tól 1936-ig
középiskolában tanított. 1935-ban jelent meg nagy sikerű könyve, A tudományos kutatás
logikája. Az Anschluss fenyegetése elől 1937-ben Új-Zélandra menekült. A háború végén jelentek
meg a totalitárius rendszereket bíráló, a liberális demokrácia mellett kiálló társadalomfilozófiai
művei, A historicizmus nyomorúsága (1944) és A nyílt társadalom és ellenségei (1945). 1946-ban tért
vissza Európába, a London School of Economics professzora lett. 1965-ben lovaggá ütötték. 1969-ban
vonult vissza az egyetemi életből, de haláláig folytatta tudományos munkáját.

Pozitivizmus-kritika. Popper fő témái szorosan kapcsolódtak a Bécsi Kör érdeklődéséhez, de
hivatalosan nem volt a Kör tagja – Neurath a Bécsi Kör hivatalos ellenzékeként aposztrofálta. A
tudományos kutatás logikája részben a Bécsi Kör eszméit bírálta. Popper maga azt állította, hogy ő
„ölte meg” a logikai pozitivizmust, a Bécsi Kör tagjai azonban általában nem osztották ezt a
véleményt; sokak szerint Popper nézeteinek jó részét a Kör tagjai is vallották. Annyi mindenesetre
biztos, hogy a Bécsi Kör korai hivatalos doktrínái és Popper nézetei között voltak lényeges
különbségek. Az értelmesség verifikálhatósági kritériuma helyett a tudományosság falszifikálhatósági
kritériumát javasolta, valamint elvetette az induktív igazolást, helyette pedig az elméletek hipotetiko-
deduktív igazolását, illetve korroborálását javasolta. Ezenkívül Popper mindig is elutasította a nyelvi
elemzés kitüntetett szerepét a filozófiában, és úgy vélte, vannak tartalmi filozófiai kérdések, amelyek
nem a nyelvről szólnak. Nem fogadta el a metafizika teljes elutasítását, elvetette a tudományos
elméletek instrumentalista-operacionalista elképzelését, tudományos realista volt.

A demarkáció kritériuma: a falszifikálhatóság. Popper szerint, szemben a Bécsi Kör álláspontjával, a
határvonalat nem az értelmes és az értelmetlen állítások között kell meghúzni, hanem
a tudományos és a nem tudományos (metafizikai) állítások között: az előbbiek azok,
amelyek falszifikálhatók, amelyeket a tapasztalatok alapján lehetséges cáfolni, az utóbbiak elvileg
sem cáfolhatók. A metafizikai állítások nem feltétlenül értelmetlenek, mi több, az idők folyamán
változhat is a státusuk. A görög atomista elmélet például metafizikai elmélet volt, a 20. századi
atomelmélet viszont tudományos elmélet, amelyet meg lehet cáfolni; vagy a – 30-as évekbeli –
pszichoanalitikus elméletek nem voltak tudományos elméleteknek tekinthetők, mivel empirikusan
cáfolhatatlanok voltak, de Popper nem zárta ki, hogy kidolgozható empirikusan falszifikálható – tehát
tudományos – pszichoanalitikus elmélet is.

Igazolás: az indukció elvetése. Popper az igazolás verifikációs elméletével szemben azt állította, hogy
semmilyen állítás nem igazolható végérvényesen. Teljes vagy szigorú verifikáció több okból sem
lehetséges. Egyrészt egyetlen egyedi mondat jelentése sem adható meg véges számú megfigyelési
mondattal. Ugyanis minden egyedi megfigyelési mondat tartalmaz általános kifejezéseket,
amelyeknek a jelentése nem adható meg véges számú megfigyelésre támaszkodva. Másfelől a
tudományos elméleteket azért sem lehet verifikálni, mert nincsenek kitüntetett megfigyelési
mondatok, amelyek igazsága pusztán a tapasztalattal való szembesítés révén megállapítható lenne.
Nincsenek „tiszta megfigyelési beszámolók” és nincsenek érzetadatok, minden állítás, „elmélettől
terhelt”, azaz valamilyen elméleten belül értelmeződik.

      Ugyanakkor szerinte konfirmálni sem lehet induktíve semmilyen állítást. Ő ugyanis a logikai
pozitivisták, illetve empiristák többségével (például Carnappal vagy Reichenbachhal) szemben
elfogadta Hume bírálatát, és úgy gondolta, az indukció módszere egyáltalán nem igazolható. Ezt
azonban kiegészítette azzal, hogy a tudományos állításokat nem is indukcióval kell igazolni. Az
induktív megalapozás helyett a következő módszert ajánlotta. A tudományos elméleteket úgy kell
megfogalmazni, hogy minél falszifikálhatóbbak legyenek, minél több megfigyelhető következményük,
megfigyelési cáfolási lehetőségük legyen. Ha a megfigyelések összhangban vannak az elméletből
következő megfigyelési állításokkal, azaz az elmélet nem falszifikálódott, akkor „korroborálódott”,
megerősítést nyert. Minden lehetséges falszifikációs kísérlet, amely sikertelennek bizonyul, növeli az
elmélet korroborációját. Ez a megerősítés azonban sohasem végleges, egy elmélet státusa mindig
hipotetikus, feltevés jellegű. Ha viszont a megfigyelések ellentétben vannak valamilyen, az elméletből
következő megfigyelési állítással, akkor az elmélet, vagy legalábbis egy része megcáfolódott. Ezt az
elképzelést a tudományos megismerésről Popper kritikai racionalizmusnak nevezte.

      Popper A tudományos kutatás logikájában nem használta az igazság fogalmát az elméletek
értékelésében. Később azonban elfogadta Tarski igazságdefinícióját, és a Conjectures and
Refutationsban (Feltevések és cáfolatok, 1963) már azt állította, hogy a minél nagyobb empirikus
tartalommal rendelkező (azaz jobban falszifikálható) elméletek keresésének és korroborálásának
célja az igazság keresése: éspedig az igazság mint a tényeknek való megfelelés értelmében. Az
elméletek igazságtartalmát a verisimilitudo fogalmával jellemezte. Eszerint két elmélet közül az
hasonlít jobban az igazsághoz, annak nagyobb a verisimilitudója, amelyik nagyobb korroborált
tartalommal rendelkezik. A verisimilitudo Popper által adott formális meghatározását súlyos kritikák
érték (Miller: „Popper’s Qualitative Theory of Verisimilitude” [A valószerűség popperi kvalitatív
elmélete, 1974; Tichy: „On Popper’s Definitions of Verisimilitude [Hogyan definiálja Popper a
valószerűséget?]”, 1974), amelyek jogosságát ő is elismerte, de továbbra is azt állította, hogy a
fogalom heurisztikus értéke kétségtelen, s hogy ki lehet dolgozni egy formálisan is megfelelő
definíciót.

      Popper társadalom- és politikaelméleti nézeteit két könyvben fejtette ki (A historicizmus
nyomorúsága, 1944, A nyílt társadalom és ellenségei, 1945), amelyeket a háborús erőfeszítésekhez
való hozzájárulásaként jellemzett. Ezekben a művekben Popper az olyan társadalomelméletek
általános bírálatát adta – ezeket ő historicista elméleteknek nevezte –, amelyek feltételezik, hogy a
társadalmak változásai meghatározott társadalmi fejlődéstörvények szerint meghatározott végpont
felé haladnak. Popper többek között Platón, Hegel és Marx nézeteit is elemezte, legfontosabb
célpontja azonban a marxizmus társadalom- és történelemelmélete volt.
      Popper fő állítása az, hogy a társadalmi változások efféle historicista elképzelése azért
alapvetően téves, mert nincsenek társadalmi fejlődéstörvények. Többféleképpen is érvelt emellett.
Egyfelől megjegyezte, hogy a törvény fogalma általánosságot feltételez, a történelem, a történelmi
helyzetek azonban nem ismétlődnek. Másfelől a társadalmi fejlődéstörvények létezésének a
feltételezése általában összekapcsolódik a társadalom szerkezetének holista értelmezésével, amely
szerint a társadalomnak vannak bizonyos általános szerveződési szintjei (csoport, osztály, nemzet),
amelyek önálló jellegzetességekkel bírnak, természetük nem redukálható az őket alkotó egyénekére.
A társadalmi törvények pedig ezeknek a magasabb szintű entitásoknak a viselkedését írják le. Popper
ezzel szemben a módszertani individualizmus híve, amely szerint a társadalmi folyamatok leírása nem
függetleníthető az egyes személyek viselkedésének a leírásától. Ez pedig végzetes
következményekkel jár a társadalmi folyamatok megjósolhatóságára. Az emberi cselekedetek ugyanis
számos szándékolatlan következménnyel járnak, amelyeket nem lehet előre megjósolni. Mi több,
maguk a jövőre vonatkozó előrejelzések is befolyásolhatják az események kimenetelét. Ennek egyik
típusát Popper Oidipusz-hatásnak nevezi: Oidipusz tetteit befolyásolta a jóslat, hogy apját meg fogja
ölni, és anyját feleségül fogja venni, de éppen azok a tettei vezettek a jóslat beteljesüléséhez,
amelyekkel ezt el akarta kerülni. Vagy egy másik példa: ha egy tőzsdei szaktekintély egy bizonyos
részvény árfolyamának a csökkenését jósolja, az nagy valószínűséggel eladási hullámot vált ki, és
ezzel az árfolyam tényleges csökkenéséhez vezet. De az előrejelzések számos másféle módon is
befolyásolhatják a jövőt.

     A historicista felfogás Popper szerint nemcsak téves, hanem veszélyes is. A historicista
társadalomelmélet gyakorlati alkalmazása ugyanis szükségszerűen totalitárius politikai rendszerekhez
vezet. Marx és más utópista társadalomátalakítók, tervszerűen és egy csapásra akarták
megváltoztatni a társadalmat. Az ilyen tervek azonban szükségszerűen kivitelezhetetlenek a fenti
okokból. Az eredeti terv sikertelensége miatt pedig a társadalom tervezői úgy vélik, az összes
társadalmi folyamatot ellenőrzésük alá kell vonniuk, hogy a terv megvalósítható legyen: ez pedig
egyenes út a totalitarizmushoz. Popper szerint tehát nem a balszerencsés történelmi körülmények
vagy a vezetők személyisége az oka a totalitárius rendszerek kialakulásának: a marxista történelem-
és társadalomfilozófia gyakorlati alkalmazása szükségszerűen vezetett a totalitárius szovjet
rendszerhez.

      Popper a historicizmussal a nyílt társadalom elképzelését állította szembe, amely
megakadályozhatja a totalitarizmus kialakulását; nyílt társadalmon nagyjából a liberális parlamenti
demokráciát értve. Emellett azzal érvelt, hogy a társadalmi berendezkedés fő kérdése nem az, hogy
„Ki uralkodjon?”, hanem hogy „Hogyan kell berendezni a társadalmi intézményeket úgy, hogy minél
kevesebb kárt okozzanak?” Ennek oka az, hogy boldogság és boldogtalanság közt aszimmetria áll
fenn Popper szerint: nem tudjuk, mi tesz boldoggá, de azt igen, hogy mi tesz boldogtalanná.
(Hasonlóan ahhoz, hogy nem tudjuk, mi igaz, de azt igen, hogy mi hamis.) Ezért olyan társadalmi
berendezkedést kell kialakítani, ami minimalizálja a boldogtalanságot. Ilyen berendezkedés a liberális
demokrácia: ahol egyrészt a vezetők, ha boldogtalanságot okoznak, leválthatók, másrészt ahol a
társadalmi változások lépésenként mennek végbe, így nem várt következményeik korrigálhatók.

Metafizika: A három világ elmélete. Az 1972-es Objective Knowledge: An Evolutionary
Approach (Objektív tudás: egy evolúciós megközelítés) a megismerés egyfajta darwinista elképzelése
mellett érvelt. Az evolúciós ismeretelmélet tulajdonképpen azt az elképzelést bontja ki, amely
implicite már megtalálható A tudományos kutatások logikájában is. Eszerint a tudományos elméletek
versenyében az az elmélet győz – ideiglenesen –, amelyik a legtöbb falszifikáló próbát állta ki. Az
elméletekben foglalt tudományos tudásunk tehát egyfajta próba-szerencse módszerrel növekszik.
Popper ezt az elképzelést terjesztette ki a megismerés értelmezésére általában: eszerint minden
tudásra úgy teszünk szert, hogy hipotéziseket, feltevéseket állítunk fel a világról, amelyek rendre
megcáfolódnak, és e cáfolatok ismeretében újabb feltevéseket alakítunk ki, amelyekben tévesnek
bizonyult hiteink már nem szerepelnek. Hibás felvetéseink kiszelektálódnak, új nézeteink
tudástartalma pedig nagyobb lesz, mint a korábbiaké, hiszen már nem tartalmazzák korábbi
tévedéseinket – de persze az új elmélet is csak ideiglenes érvényű lesz.

      A tudás értelmezéséhez kapcsolódnak Popper általános metafizikai elképzelései is, amelyeket a
60-as évektől kezdve fejtett ki. Popper a valóságnak három szféráját (saját megfogalmazásában
három világát) különböztette meg, amelyek önállóak, de egymással kölcsönhatásban állnak. Az első
világ a fizikai tárgyak világa, a második az egyes emberek gondolatainak és más pszichológiai
állapotainak a világa, a mentális világ, a harmadik pedig a gondolatok tárgyainak objektív világa. Ez
utóbbiba sorolódnak a tudományos elméletek és feltevések, a problémák és érvek, de a műalkotások
vagy a társadalmi intézmények is.

      A harmadik világ tárgyai elsősorban abban különböznek a második világ, az egyedi elmék
tárgyaitól, hogy természetük objektív. Például egy bizonyos könyv tartalma egy meghatározott
objektív természettel rendelkező tárgy, a valóság egy eleme, amelyet különböző fizikai, első világbeli
tárgyak (például kinyomtatott könyvek) jeleníthetnek meg, illetve különböző elmékben, második
világbeli tárgyakban is reprezentálódhat.

      Ez az elképzelés rokon Platón nézeteivel, illetve a 19. és a korai 20. század platonisztikus
tárgyelméleteivel, Bolzano, Frege, Brentano, Meinong, Husserl, valamint Russell és Moore korai
nézeteivel. Ugyanakkor lényeges különbség ezekhez képest, hogy Popper úgy gondolta, a harmadik
világ tárgyai ember alkotta tárgyak. A harmadik világ tehát az ideák világa, amelynek története van,
és ez a történet visszahat az ember történelmére, az emberi elme és a fizikai világ változásaira. A
harmadik világ tárgyainak hatása az emberi tudás fejlődésére legalább olyan jelentős, mint a fizikai
tárgyaké, amelyekkel az észlelés és a gyakorlati tevékenységek során kerülünk kapcsolatba.

Késői művek. Az Ecclesszel közösen írt The Mind and its Brain (Az elme és agya, 1977) dualista,
interakcionista tudatelméletet fejtett ki. Az 1980-as években jelent meg A tudományos felfedezés
logikájának háromkötetes utóirata, amelyet még az 50-es években írt az angol kiadáshoz, de akkor
nem jelent meg. Az első kötetben (Realism and the Aim of Science [Realizmus és a tudomány célja])
Popper válaszol számos ellenvetésre A tudományos felfedezések logikájával kapcsolatban, többek
között pontosítja a demarkációs kritérium értelmezését, és választ ad arra a gyakori felvetésre, hogy
egy elméletet nemcsak végérvényes igazolni, konfirmálni, hanem végérvényesen cáfolni, falszifikálni
sem lehet. Ezenkívül kifejt egy új (A tudományos felfedezések logikájában szereplő gyakorisági
elmélettől különböző), ún. „hajlandósági” valószínűségértelmezést. A második kötetben (The Open
Universe [A nyitott világegyetem]) Popper az indeterminizmus, a világ objektív meghatározatlansága
mellett érvel. A harmadik kötetben (Quantum Theory and the Schism in Physics [A kvantumelmélet és
a fizika skizmája]) a kvantummechanika realista interpretációját dolgozza ki.

9.11.2. Willard Van Orman Quine (1908–2000)
Az ohiói Akronban nőtt fel, BA-fokozatát matematikából és filozófiából szerezte az Oberlin College-
ban, PhD-jét a Harvard Egyetemen, 1932-ben, Whitehead irányításával (témája: „The Logic of
Sequences: A Generalization of Principia Mathematica” [A sorozatok logikája: a Matematikai
alapelvek általánosítása]). Az 1932–33-as tanévet jórészt Közép-Európában töltötte. Bécsben részt
vett a Bécsi Kör ülésein, Prágában együtt dolgozott Carnappal, aki ekkor írta A nyelv logikai
szintaxisát, Varsóban Lesniewski, Lukasiewicz és Tarski előadásait hallgatta. Ezek a tapasztalatok
döntően befolyásolták filozófiai érdeklődését. Amerikába való visszatérése után a Harvardon kezdett
el tanítani, 1979-ben vonult nyugdíjba, de haláláig aktív volt.

A logikai empirizmus bírálata. Quine nézeteit célszerű abból kiindulva bemutatni, hogy mi az, amit
megtartott és mi az, amit elvetett a logikai pozitivisták nézeteiből, illetve mit állított a helyükre.
Először is Quine fenntartotta az átfogó empirista kiindulópontot, azaz úgy vélte, mindenfajta
tudásunk a tapasztalatból származik. Másfelől fenntartotta a verifikacionizmust: olyan entitások nem
léteznek, amelyek azonosítási kritériumát nem lehet megadni. Elvetette viszont az
analitikus/szintetikus megkülönböztetést, a kognitív értelmesség redukcionista elméletét, a
matematika és a logika analitikusságát, a metafizika (és benne az ontológia) értelmetlenségének a
tézisét, valamint a filozófia önállóságának, a tudománytól való különbözőségének a feltevését.

      Az analitikus/szintetikus megkülönböztetés, az „empirizmus első dogmája” ellen
többféleképpen is érvelt. Egyik legkorábbi írásában („Igazság konvenció által”, 1936) Carnapnak azt a
javaslatát bírálta, amely szerint analitikusak azok az állítások, amelyek igazsága kizárólag nyelvi
konvenciókon múlik. Későbbi, leghíresebb tanulmányában, „Az empirizmus két dogmájában” (1951)
másképp támadta az analiticitás fogalmát. Itt azt mutatta ki, hogy a meghatározás, mely szerint egy
mondat analitikusan igaz, ha kizárólag a benne szereplő kifejezések jelentése alapján igaz, feltételezi,
hogy a szavak vagy mondatok rendelkeznek ilyen meghatározott jelentéssel (fregei értelemmel vagy
carnapi intenzióval) referenciájukon (extenziójukon) túl. Quine amellett érvelt, verifikacionista
módon, hogy ilyen értelemben vett jelentések nem léteznek, mivel nincsenek azonosítási
kritériumaik. Ha pedig nem léteznek jelentések, akkor nem léteznek olyan mondatok sem, amelyek
kizárólag a jelentésük alapján igazak.

       A verifikacionista értelmességkritériumra támaszkodva Quine számos más állítólagos entitás
létezését is tagadta. így elvetette, hogy léteznének propozíciók (mondatjelentések), illetve
tulajdonságok, továbbá értelmetlennek tekintette a modális kifejezéseket, a „szükségszerű” és a
„lehetséges” szavakat, valamint az ún. propozicionális attitűd kifejezéseket is, mint amilyen az „azt
hiszi, hogy …” vagy „arra vágyik, hogy…”.

      Quine másfelől elvetette a kognitív értelmesség redukcionista elméleteit is, a „második
dogmát”, amely szerint egy mondat akkor értelmes, ha meg tudjuk határozni, hogy milyen
megfigyelési mondatok igazsága esetén lenne igaz. Ez nem tartható, mert Quine szerint az egyedi
mondatoknak nincs önálló tapasztalati bázisuk. A redukcionizmus és az analitikus/szintetikus
megkülönböztetés tarthatatlansága összefügg. Ha ugyanis meg lehetne határozni azoknak a
megfigyelési mondatoknak a halmazát, amelyek meghatározzák egy mondat jelentését, akkor erre
támaszkodva meg lehetne határozni a szavak jelentését is, és így azt is, hogy mely mondatok
analitikusak, azaz pusztán jelentésük révén igazak.

      Az analitikus/szintetikus megkülönböztetés és az értelmesség redukcionista felfogásának
elvetéséből kiindulva Quine a matematika és a logika empirikus jellege mellett érvelt – szemben a
logikai pozitivisták felfogásával. Ugyanakkor felfogása nem jelentett visszatérést Mill empirista logika-
és matematikaértelmezéséhez, amit a logikai pozitivisták és a cambridge-i analitikusok egyaránt
elutasítottak. Quine szerint a matematikai állítások nem induktív általánosítások, ahogy Mill vélte,
hanem olyan hipotézisek, amelyeket a tapasztalatok rendszerezése céljából alkotunk.

       Szemben a logikai pozitivistákkal, Quine szerint a logikai és matematikai igazságok nem a
priorik és nem is szükségszerűek. Szerinte csak fokozati különbség van a logikai és matematikai
állítások és a fizikai törvények, például a gravitáció törvénye között. A logikai elméletek „távolabb
vannak” a tapasztalattól, de ezeket is felülbírálhatjuk a tapasztalat által. Ha például az intuíciónknak
erősen ellentmondó logikai rendszert alkalmazunk valamilyen fizikai elmélet kifejtésében, és ez az
elmélet empirikusan sikeresebb riválisainál (jobban predikciókhoz vezet, jobban magyaráz stb.),
akkor ezt szabadon megtehetjük. A logikai elméletek elfogadhatóságának egyetlen kritériuma ugyanis
az, hogy az elmélet, amelynek a részét képezik, mennyire igazolt a tapasztalat által. Ha például az
olyan kvantummechanikai elméletek, amelyekben a kizárt harmadik törvényét nem alkalmazzák, jobb
jóslatokra vezetnek, mint a kétértékű logikát használók, akkor az ilyen logikák használata minden
további nélkül elfogadható – nem számít, hogy ellentétes az intuícióinkkal.

      Továbbá: nemcsak a matematika és a logika, hanem a filozófiai állítások sem a prioriak. A logikai
pozitivisták szerint a filozófia a tudomány nyelvének logikai elemzésével foglalkozik, míg a tudomány
a tapasztalati tényekkel, a világ természetével. Ha azonban a logikát, illetve a matematikát nem lehet
elhatárolni a tapasztalati tudományoktól, akkor a filozófiát sem lehet elválasztani a tudományoktól: a
tudomány és a filozófia ugyanazzal foglalkozik. Másfelől a metafizikai állítások sem értelmetlenek –
ha van empirikus tartalmuk. Így a metafizikai és a tudományos állítások sem tartoznak különböző
kategóriákba, csak fokozati különbség van közöttük.

     És mit állított Quine a logikai pozitivista „dogmák” helyére? A holisztikus empirizmust és
a naturalizmust.

     A holisztikus empirizmus lényege egyfelől, hogy a jelentés, az empirikus tartalom hordozói nem
egyedi mondatok, hanem mondatrendszerek, egész elméletek vagy elég nagy elméletdarabok.
Másfelől, hogy igazolni sem egyedi mondatokat lehet a tapasztalat által, hanem egész elméleteket
vagy elméletrészeket. Mivel ez az elképzelés Duhem tézisét bővítette ki, mely szerint izolált
hipotéziseket nem lehet empirikusan ellenőrizni, ezért szokás Quine–Duhem-tézisnek is nevezni.
Quinera ugyanakkor közvetlenül nem Duhem, hanem inkább Neurath hatott – aki persze ismerte
Duhem műveit.

      A naturalizmus lényege, hogy minden tudás forrása a tudomány, a filozófia nem önálló: a
filozófia nem áll a tudomány mellett vagy fölött, hanem része a tudománynak. Ez azzal is jár, hogy a
filozófia érveiben felhasználhatók, sőt fel is használandók a (legjobb) tudományos eredmények. A
naturalista megközelítés fontos következményekkel jár a „hagyományos filozófiára” nézve: a quine-i
keretben értelmetlenné válik számos filozófiai probléma klasszikus megfogalmazása, például a
szkepticizmus vagy a realizmus kérdése. Ami a realizmust illeti: Quine szerint lehetséges, hogy két
(vagy több) olyan elmélet is létezik, amely összhangban áll minden lehetséges tapasztalattal,
egymásnak azonban ellentmond: ezt hívja Quine az elméletek tapasztalatok általi
aluldetermináltságának. Ha elfogadjuk, hogy vannak ilyen „empirikusan ekvivalens” elméletek, akkor
felmerül a kérdés, hogy melyik elmélet igaz. Mind a kettő nem lehet, mivel az elméletek
ellentmondanak egymásnak; ezért úgy tűnik, el kell vetnünk a realizmust, vagyis azt a feltevést, hogy
a tapasztalattal összhangban álló elméleteink a valóságot írják le.

      Quine szerint azonban ez a következtetés nem jogosult. Azt feltételezi ugyanis, hogy ki tudunk
lépni a tudományos elméleten kívülre, és megvizsgálhatjuk, hogy hogyan felel meg egymásnak az
elmélet és a valóság – ez azonban szerinte nem lehetséges. Ez az elképzelés ugyanis egy téves
igazságfogalmat feltételez, olyat, amelyik az igazságot a nyelv és a valóság közötti viszonyként fogja
fel. Quine ezzel szemben azt állítja, Tarski igazságelméletéhez kapcsolódva, hogy az „igaz” szó egy
nyelvi eszköz. Ha az „igaz” szót egy mondat említéséhez kapcsoljuk, akkor az egyenértékű azzal, hogy
a mondatot használjuk. Azt mondani, hogy ’A hó fehér’ mondat (betűsor vagy hangsor) igaz,
egyenértékű azzal, ha azt állítjuk, hogy a hó fehér. Azaz: „’A hó fehér’ igaz, akkor és csak akkor, ha a
hó fehér”. Ezt az elképzelést az igazság diszkvotációs (idézőjeltörlő) elméletének nevezik.

     Több empirikusan ekvivalens elmélet létezése esetén nem az a feladat, hogy megállapítsuk,
melyik igaz, hanem az, hogy felszámoljuk a köztük lévő ellentmondásokat. Vagy úgy, hogy csak az
egyiket használjuk, vagy úgy, hogy váltogatjuk őket, és mindig azt fogadjuk el igaznak, amelyet éppen
használunk. Quine igazságelmélete mellett ugyanis nincs is értelme annak a kérdésnek, hogy a két,
empirikusan ekvivalens elmélet közül melyik felel meg a valóságnak. De ebből nem következik az
antirealizmus, amely szerint nincsen nyelvünktől, fogalmainktól független valóság.

     Quine naturalista megközelítésének azonban nemcsak destruktív következményei vannak a
hagyományos filozófiára nézve, hanem lehetővé teszik a tapasztalat és a nyelv, illetve a tapasztalat és
a tudományos elméletek viszonyának újrafogalmazását. Quine fő művében, a Word and Objectben
(Szó és tárgy, 1960), azt dolgozta ki, hogy mi következik a naturalista-holisztikus empirista
kiindulópontból a nyelvek értelmezésére vonatkozóan.

     A nyelv Quine szerint a viselkedés egyik formája, a nyelvi kifejezések jelentését használatuk adja
meg. Ezzel összhangban kiinduló kérdése a nyelv vizsgálatához az, hogy hogyan tanuljuk meg
használni a nyelvi kifejezéseket. Mivel az empirizmus szerint minden tudás és tanulás a tapasztalattal
kezdődik, a kérdés megfogalmazható úgy, hogy hogyan rögzül a nyelvi kifejezések használata a
tapasztalatok nyomán. Ennek tisztázása több kérdést is magában foglal. Egyfelől meg kell mondani,
hogy mit kell értsünk tapasztalaton. Másfelől, hogy hogyan kapcsolódnak a tapasztalatok a
megfigyelési mondatokhoz, valamint hogy hogyan kapcsolódnak a megfigyelési mondatok a többi
mondathoz.

      Quine tapasztalaton nem érzeteket értett: úgy vélte, fenomenális nyelv nem lehetséges, mivel
érzeteink tartalmát nem lehet fizikai tárgyakra való hivatkozás nélkül azonosítani. A tapasztalat
szerinte az aktivált érzékelősejtek halmaza. Emellett az szól, hogy a legjobb tudományos elmélet
szerint tapasztalatainkra érzékszerveink, illetve érzékelősejtjeink közvetítésével teszünk szert – és
Quine naturalista kiindulópontja szerint a legjobb tudományos elméletekből kell kiindulnunk.

      A megfigyelési mondatok Quine szerint azok, amelyek helyeslésekor csak a pillanatnyi
tapasztalat számít: ha egy bizonyos megfigyelési helyzetben az adott nyelvi közösséghez tartozó
emberek ugyanúgy ítélnek meg egy mondatot (elfogadják vagy elvetik), akkor az megfigyelési
mondat. A megfigyelési mondatokat kondicionálás révén tanuljuk meg. A megfigyelési mondatok
elsajátítása után megtanuljuk a megfigyelési mondatokat szavakra bontani, ezzel pedig megjelenik az
individuáció, az egyedi dolgok megkülönböztetése, illetve a tárgyiasítás, aminek végén az egyes
szavakhoz bizonyos tárgyakat kapcsolunk.

      Quine híres tézise szerint a nyelvi jelentés meghatározatlan. Ezt két lépcsőben bontja ki:
egyfelől a fordítás meghatározatlansága, másfelől a referencia kifürkészhetetlensége mellett érvel. A
fordítás meghatározatlanságát az ún. „radikális fordítási helyzet” gondolatkísérlettel illusztrálja. Egy
ilyen helyzetben lévő nyelvésznek egy ismeretlen törzs nyelvét (a „dzsungelt”) úgy kell megértenie és
leírnia saját nyelvén, hogy előzetesen semmit sem tud róla. Kizárólag észlelési tapasztalataira, illetve
az anyanyelvi beszélők verbális viselkedésére támaszkodhat: arra, hogy milyen helyzetekben milyen
mondatokat ejtenek ki, illetve mit fogadnak el igaznak vagy hamisnak. A nyelvész ennek alapján
kidolgoz egy hipotézist a dzsungel nyelvről: először azonosítja a megfigyelési mondatokat, majd a
logikai szavakat, a tárgyneveket, az anyagneveket és így tovább, s kidolgoz egy fordítási kézikönyvet,
amelynek segítségével bármely dzsungel nyelvű mondatnak megadhatjuk a fordítását.

      Quine szerint ugyanazon igaznak tekintett megfigyelési mondatokból kiindulva különböző
fordítási kézikönyvek készíthetők. Ez azt jelenti, hogy bármely dzsungel nyelvű mondatnak különböző
magyar fordításai is lehetnek. Híres példája szerint, amikor a törzs tagjai egy nyúl jelenlétében
kimondják azt a dzsungel mondatot, hogy „Gavagai”, akkor eldönthetetlen, hogy ezen azt értik, hogy
„Ez egy nyúl”, vagy azt, hogy „Ez egy nyúlfül”(vagy valamilyen más „elválaszthatatlan nyúl-rész”),
vagy azt, hogy „Ez egy öreg nyúl” (vagy valamilyen más „nyúl-időszelet”) stb.
      Általánosítva: bármely nyelv mondatait mindig többféleképpen fordíthatjuk le egy másik
nyelvre, és a különböző fordítási kézikönyvek között nincsen kitüntetett, amelyik megadná a helyes
fordítást. Ha egy mondat értelmét úgy határozzuk meg, mint azt, ami megőrződik a fordításban,
akkor ez éppen azt jelenti, hogy a jelentés meghatározatlan, hiszen minden mondatnak többféle –
egymásnak ellentmondó – legitim fordítása is van. Tehát egy nyelv semmilyen mondatának az
értelmét nem határozzák meg az empirikus tények, az, hogy az anyanyelvi beszélők milyen
helyzetekben milyen mondatokat használnak.

      A referencia kifürkészhetetlenségének tézise szerint egy nyelv szavainak a referenciáját
többféleképpen is értelmezhetjük úgy, hogy a nyelv ugyanazon mondatai legyenek igazak. Ez a tézis
nem ugyanaz, mint a fordítás meghatározatlansága. A fordítás meghatározatlansága egész
mondatok jelentésére vonatkozik, és azt tagadja, hogy bármely mondatnak lenne egyetlen helyes
fordítása (akár a saját nyelven belül is), azaz egyetlen meghatározott értelme. A referencia
kifürkészhetetlensége a szavak referenciájára vonatkozik: azt állítja, hogy egy nyelv nem határozza
meg az ontológiáját, azt, hogy a nyelv szavai mire referálnak.

Quine egyik érve a következő: vegyük az „Ez a nyúl szőrös” mondatot. Tegyük fel, hogy a mondat a
szavak szokásos interpretációja szerint igaz. Most nézzük a következő interpretációt: az „ez a nyúl”
utaljon ennek a nyúlnak az ún. kozmikus komplementerére, arra a halmazra, amely az egész
világegyetemből áll, kivéve ezt a nyulat. A „szőrös” pedig utaljon arra a halmazra, amelynek az elemei
minden egyes szőrös lény kozmikus komplementerei, tehát azokra a halmazokra, amelyeknek az
elemei az egész világegyetem, kivéve az egyes szőrös lények. Az „Ez a nyúl szőrös” mondat ilyen
interpretáció mellett is igaz, és semmilyen empirikus bizonyíték alapján nem lehet eldönteni, hogy
melyik interpretáció a helyes, következésképpen ez a kérdés értelmetlen.

Ontológia. Quine „Arról, hogy mi van” (1948) című, híres írásában a létezés fogalmát a
következőképpen határozta meg: „Létezni annyi, mint egy kötött változó értékének lenni”.
Elképzelése Russell leírás-elméletének a továbbfejlesztése. Russell a megnevező kifejezéseket
predikátumokká alakította át (vö. Russell értelmezésével „A jelenlegi francia király kopasz”
mondatról). Quine ezt a módszert kiterjesztette minden egyedi kifejezésre: a tulajdonneveket például
az „az, ami azonos az ilyen és ilyen dologgal” formájú kifejezésekkel helyettesítette. Az „A Pegazus
repül” mondat helyes értelmezése eszerint: létezik egy és csak egy dolog, ami pegazlik, és ez a dolog
repül (ahol a „pegazlik” azon tulajdonságok halmaza, amellyel a Pegazus rendelkezik, ti. szárnya van,
ló stb.) A létezés kérdése így csak a változók értékeivel kapcsolatban jöhet szóba: az a kérdés, hogy
mely partikuláris dolog létezik, azzal a kérdéssel helyettesítődik, hogy mely dolgok elégítik ki azokat a
predikátumokat, amelyeket a kvantifikált változókhoz párosítunk. Quine példájában: van-e olyan
dolog a változó értékei között a tárgyalási univerzumban, amelyik pegazlik? (Vagy Russell példájában:
van-e olyan dolog, amelyik kortársunk, francia és király?)

      Ez tehát a létezés fogalmának a jelentése Quine szerint. De mi létezik ténylegesen? Nos, ezt
a tudomány mondja meg, pontosabban a fizika, mivel Quine fizikalista, aki szerint a világ végső
szerkezetét a fizika írja le. Az létezik, ami mellett a legjobb fizikai elméletek, amelyek minden
lehetséges tapasztalattal összhangban állnak, ontológiailag elköteleznek. Az ontológiai elköteleződés
fogalmán Quine a következőt érti. Egy elmélet azon entitások létezése mellett elkötelezett, amelyek
szerepelhetnek az elmélet változói helyén. Hogy melyek ezek, azt az határozza meg, hogy az elmélet
milyen predikátumokat tartalmaz. Például a „Minden elektron negatív töltésű”, quine-i
átfogalmazása szerint „bármely dolog, amely elektron, negatív töltésű”. Ez a mondat nem az
elektronok vagy a negatív töltések létezése mellett kötelez el, hanem azon dolgok mellett, amelyek
lehetnek elektronok. Tehát olyan dolgok létezése mellett, amelyek kielégíthetik az elmélet
predikátumait (az „x elektron” az „x negatív töltésű” predikátumokat). De persze azt, hogy mi létezik,
a tudomány, illetve a tapasztalat határozza meg. Az létezik, ami mellett a legjobb fizikai elméletek
ontológiailag elköteleznek, de hogy melyik a legjobb tudományos elmélet, azt a tudomány mondja
meg, tudniillik az, amelyik minden lehetséges tapasztalattal összhangban áll.

     Felvetődhet a kérdés, hogy nincs-e ellentmondás a tudományos elméletek, illetve a nyelv
empirikus aluldetermináltságának tézise között. Első látásra a fizikai elméletek empirikus
aluldetermináltsága és a jelentés meghatározatlansága, illetve a referencia kifürkészhetetlensége
között párhuzam van: egyfelől az empirikus tények alapján nem lehet választani az empirikusan
ekvivalens fizikai elméletek között, másfelől az empirikus tények alapján nem lehet választani egy
nyelv mondatainak, illetve szavainak bizonyos értelmezései között. Quine ugyanakkor azt állítja, hogy
a legjobb fizikai elmélet meghatározza, hogy mi létezik, másfelől viszont semmilyen nyelv nem
határozza meg az ontológiáját. Hogyan fér össze ez a két állítás?

     Nos, a jelentés meghatározatlansága és a referencia kifürkészhetetlensége azt illusztrálja, hogy
a nyelvi viselkedés, illetve az észlelés aluldeterminálja a nyelvi jelentést, illetve a referenciát. Ebből
Quine szerint az következik, hogy nincsenek tények a jelentéssel kapcsolatban. Fizikai
tények viszont vannak – Quine fizikalista. A világ teljes fizikai leírásai minden fizikai tényt
meghatároznak. Azok a fizikai elméletek, amelyek minden tapasztalattal összhangban vannak,
empirikusan ekvivalensek, mind megragadják a fizikai tényeket. Ugyanakkor a fizikai elméletek
szimbólumait többféleképpen is interpretálhatjuk, és ezek a különféle interpretációk különféle
tárgyak létezése mellett köteleznek el. De ez nem azt jelenti Quine szerint, hogy a fizikai elméletek
nem határozzák meg, hogy mi létezik, hanem azt, hogy a tárgyak nem fontosak, a tárgyak,
mondhatni, leírási segédeszközök. A különféle tárgyakat feltételező interpretációkkal
különféleképpen bonthatjuk ki a fizikai elméletek tartalmát, de azt, hogy mi létezik, a fizikai
elméletek tartalma adja meg.

      Quine szerint a legjobb tudományos elméletek a mikrofizikai elméletek. Ezek egyfelől a fizikai
tárgyak létezése mellett köteleznek el, amin Quine tér-idő tartományok anyagi tartalmait érti – a
mentális állapotok, mint például a hitek és vágyak, értelmezhetők anyagi tárgyakként – másfelől
elköteleznek bizonyos absztrakt tárgyak, számok és osztályok létezése mellett is. Ez kicsit meglepőnek
tűnhet ismervén az empiristák idegenkedését az absztrakt tárgyaktól. A 40-es években Quine is
megpróbálta kiküszöbölni az absztrakt tárgyakat ontológiájából (Quine–Goodman: „Steps toward a
Constructive Nominalism” [Lépések a konstruktív nominalizmus felé], 1947), de e program
sikertelenségét belátva „vonakodó platonista” lett. Álláspontja szerint a matematikai platonizmus
összefér az empirizmussal, hiszen empirikusan konfirmált: a világ legjobb empirikus elmélete, a
kvantumfizika elkötelez mellette.

9.12. A hétköznapi nyelv filozófiája
A hétköznapi nyelvre építő filozófiai irányzat 1945-től körülbelül 20 évig töltött be fontos szerepet.
Képviselői két csoportra oszthatók. Az egyikbe tartoznak azok a filozófusok, akikre Wittgenstein
közvetlenül hatott, többek között Wisdom, Malcolm, Anscombe, Waismann, Bouwsma, Lazerowitz. A
másik csoport tagjai Oxfordban tevékenykedtek, ezért olykor oxfordi nyelvanalitikusoknak is nevezik
őket. Legfontosabb képviselői Gilbert Ryle, John L. Austin és Peter Strawson voltak, de ehhez az
irányzathoz sorolható még Hart, Hampshire, Hare, Urmson, Warnock, Flew. A hétköznapi nyelvre
építő filozófiai megközelítéssel rokon szellemű Paul Grice munkássága, illetve John Searle 60-as
évekbeli művei is (Speech Acts [Beszédaktusok], 1969).

    Az irányzat szerint a filozófia alapvető feladata a hétköznapi nyelv elemzése, annak a vizsgálata,
hogy a mindennapi kommunikációban hogyan használjuk szavainkat (elsősorban a filozófiai
problémák szempontjából fontos szavakat mint például: „tudni”, „tenni”, „észlelni”, „tudatában
lenni” és így tovább). Ez a nézet mind a logikai pozitivisták, mind a korai analitikusok elképzelésével
szemben állt. Frege, Russell, a korai Wittgenstein vagy Carnap szerint a hétköznapi nyelv zavaros és
félrevezető; a filozófusok feladata éppen az, hogy olyan ideális nyelvet alkossanak, amely mentes a
hétköznapi nyelvben rejlő kétértelműségektől és ellentmondásoktól. A hétköznapi nyelv filozófusai
és az „ideális nyelv program” képviselői kölcsönösen bírálták egymást. Ryle például Carnap
szemantikai elméletét támadta (Ryle: Meaning and Necessity), Austin elsősorban Ayer
észleléselméletét és ezzel közvetve jelentéselméletét is (Sense and Sensibilia), Strawson pedig Russell
leíráselméletének bírálatát adta az „A referálásról” című tanulmányában. Másfelől viszont Russell,
Popper vagy Feigl is többször bírálták a hétköznapi nyelvre építő filozófiai felfogást.

      Az oxfordi mozgalom kialakulásában a késői Wittgensteinnek is fontos szerepe volt. Noha
közvetlen személyes kapcsolat kevés volt Wittgenstein és az oxfordi analitikusok között, nézeteik
mindazonáltal sok mindenben hasonlítottak. Wittgenstein a 30-as évektől azt állította,
hogy minden filozófiai probléma nyelvi eredetű, a téves nyelvhasználatból származik, és a filozófia
feladata e problémák felszámolása, nem pedig megoldásuk. Ez szemben állt korábbi, Értekezésbeli
felfogásával, amely szerint a filozófia célja egy átfogó elmélet kidolgozása a nyelv, illetve a
reprezentálás lényegéről, amelyből kiindulva feltárhatók a hétköznapi nyelv felszíni grammatikája
által sugallt tévedések. A 20-as évek végére elvetette ezt az elképzelést, és úgy vélte, a Logikai-
filozófiai értekezés elmélete nem a világ logikai mélyszerkezetének a leírása – ilyen ugyanis nincs.
Fantasztikus prekoncepció, hogy a nyelvnek lenne valamilyen „általános logikai szerkezete”. Mi több,
valójában minden filozófiai elméletalkotás üres fantáziajáték. A filozófiai elméletek egyszerű és
mélyértelműnek tűnő képekkel szolgálnak, amelyek elvakítanak, és megakadályozzák, hogy
észrevegyük a nyelv valóságos bonyolultságát. Éppen ezért a filozófia feladata, hogy visszavigye a
szavakat metafizikai használatuktól hétköznapi használatukhoz (Filozófiai vizsgálódások, §§116, 109).
Ezt a radikális nézetet általában nem fogadták el a hétköznapinyelv-filozófusok, azt azonban igen,
hogy sok olyan filozófiai probléma van, amelyik a szavak téves vagy leegyszerűsített használatából
fakad, és hogy a filozófiai problémák jobb megértéséhez nagyban hozzájárulhat, ha tisztázzuk, mit
szokás érteni a mindennapi használatban a problémák megfogalmazásában szereplő fogalmakon.

      Annak alátámasztására, hogy a hétköznapi fogalmak vizsgálatának kitüntetett szerepe kell hogy
legyen a filozófiában, szemben például a tudományos fogalmaknak a logikai pozitivisták által
előnyben részesített vizsgálatával, több érvet is felhoztak. Egyfelől a tudományok technikai fogalmai
logikailag függenek a hétköznapi fogalmaktól: a köznyelv nem a végső szó, de az első, ahogy Austin
fogalmazott, ezért mindenképpen fontos, hogy tisztában legyünk hétköznapi fogalmaink jelentésével.
Másrészt az, ahogy szavainkat a nyelvi kommunikációban használjuk, sokat elárul jelentésükről;
fogalmaink tartalma ugyanis nem közvetlenül átlátható számunkra. Az egyes szavak használata a
fogalmak jelentésének finom árnyalatait tükrözi, ami hosszú évszázadok alatt kristályosodott ki, és így
a hétköznapi használatban sokkal több tapasztalat gyülemlett fel, mint amit egyetlen délután a
karosszékben bárki ki tud találni (Austin).

     Az oxfordi hétköznapinyelv-filozófusok részben osztották Wittgenstein elméletellenességét, ha
nem is olyan radikálisan és nem is ugyanolyan okokból. Austin például inkább óvatosságból
tartózkodott „nagy elméletek” alkotásától. Nem állította, hogy minden elmélet rossz, de a létező
nagy filozófiai elméleteket elnagyoltnak tartotta. Austin szerint jó példa erre Ayer könyve, a Nyelv,
igazság és logika, amely százegynéhány oldalon meg akarja oldani a filozófiai problémák jelentős
részét. Austin módszere ezzel szemben az volt, hogy az egyes fogalmakat lépésről lépésre, nagyon
aprólékosan vizsgálta, annak alapján, hogy különböző valóságos helyzetekben hogyan használnánk
egy szót, nem pedig valamilyen általános elméletből próbálta meg levezetni jelentésüket.
      A hétköznapi nyelvre építő filozófiai módszerhez egy speciális érvelésmód is kötődik, az
ún. paradigmatikuseset-érvelés. Ezt Norman Malcolm fejtette ki általánosan, abból az érvből
kiindulva, amelyet Moore „A külvilág bizonyítása” című előadásában alkalmazott. („Moore and
Ordinary Language”, 1942). Malcolm amellett érvelt, hogy a paradigmatikus köznyelvi használatok
megadják egy szó igazi jelentését, a paradigmatikus használat normatív. Így a hétköznapi
nyelvhasználat feltárásával számos filozófiai probléma megoldható. A „paradigmatikus eset”
érvelésmód igen sok – jogosnak tűnő – bírálatot váltott ki, de megjegyzendő, hogy korántsem volt
általánosan elfogadott vagy olyan alapvetőnek tartott a hétköznapinyelv-filozófiai közösségen belül,
mint ahogy azt az irányzat egyes bírálói, például Ernest Gellner beállították (Gellner: Words and
Things [Szavak és dolgok], 1959).

      A hétköznapinyelv-filozófiai iskola befolyása a 60-as évek közepére igencsak meggyengült.
Ennek okai között szokás említeni bizonyos perdöntő bírálatokat (amilyeneket többek között Ayer,
Popper, Russell, Gellner, Fodor és Katz fogalmazott meg), mások szerint egyszerűen kifulladt, Searle
és Grice tevékenységét követően kifogyott az innovációs képesség irányzatból. Rokonszenvezőbb
értelmezések szerint később is keletkeztek fontos művek ebben a hagyományban, például Avrum
Stroll, illetve A. R. White művei, illetve a későbbi fejlemények felfoghatók úgy is, hogy a hétköznapi
nyelv filozófiája feloldódott az általános nyelvtudományban, illetve a cselekvéselméletben.

9.12.1. Gilbert Ryle (1900–1976)
Egyetemi tanulmányait Oxfordban végezte, ahol 1924-től a Christ Church College előadója, 1945-től a
metafizika professzora. Egész szakmai pályáját az oxfordi egyetemen töltötte.

     Ryle az 1920-as években behatóan foglalkozott a cambridge-i analitikusokkal, Moore, Russell és
Wittgenstein műveivel, ugyanakkor a kontinentális európai áramlatokat – Husserl, Brentano,
Meinong és Frege nézeteit – is tanulmányozta. Első publikációi Heidegger- és Ingarden-művek
recenziói voltak. Korai írásaiban elsősorban a filozófiai logika kérdéseit tárgyalta.

      Első nagy hatású tanulmánya a „Szisztematikusan félrevezető kifejezések” (1932), amely a
hétköznapinyelv-filozófiai mozgalom programadó írásának is tekinthető. Ebben az írásban fogalmazta
meg, hogy mit tekint a filozófia feladatának és módszerének: az olyan mondatok, kifejezések
felkutatását, melyek nyelvtani szerkezete „szisztematikusan félrevezető” a logikai szerkezetük
szempontjából, valamint olyan parafrázisok keresését, amelyek jobban tükrözik a logikai szerkezetet.
Az ilyen állítások nem abban az értelemben félrevezetők, hogy a hétköznapi használatban félreértjük
őket; ez ritkán fordul elő. Veszélyük az, hogy a filozófusokat téves metafizikai következtetésekre
sarkallja. Ilyen mondatok például: „A Sátán nem létezik”, „Az erény önmagát jutalmazza”, „Jones
legidősebb fia Péter”, „A jelenlegi angol uralkodó bölcs”. Továbbá olyan mondatok, amelyeknek a
nyelvtani alanyai ilyen kifejezések: „a hely, ahol ez és ez történt”, „a pillanat, amikor ez és ez történt”,
„a gondolat, hogy ez és ez”, „Az x szó jelentése”, az „Az y mondat jelentése”. Az ilyen mondatok azt
sugallják, hogy az alany helyén álló kifejezések valamilyen tárgyra utalnak, következésképpen
létezniük kell megfelelő típusú létezőknek: léteznek szubsztanciák, univerzálék, objektív térbeli és
időbeli pontok, gondolatok mint mentális létezők, propozíciók (mondatjelentések) és fogalmak
(szójelentések) mint platonikus létezők. Ryle szerint azonban ilyenek nem léteznek: csak a mondatok
megtévesztő nyelvtani szerkezete alapján „hiposztazálják” őket egyes filozófusok.

     A félrevezető szerkezetek azonosítása és korrigálása mellett Ryle később pozitív filozófiai
programmal is előállt, amit „a fogalmak logikai geográfiájának a feltárásaként” jellemzett. Erre a
feladatra vállalkozik fő műve, A szellem fogalma a pszichológiai fogalmak vonatkozásában.
      A könyvben Ryle az elme kartéziánus felfogását veszi célba, amely szerint az elme egy privát
belső tér, egyfajta színház, a mentális folyamatok pedig az elme színpadán lezajló események, a
szereplők pedig ideáink, azaz gondolataink, vágyaink, érzéseink. Elménk tartalmait, azt, hogy mit
hiszünk és érzünk, hogy mire vágyunk, introspekcióval, egyfajta belső látással vagy belső hallással
észleljük, mégpedig tévedhetetlenül. A mentális folyamatok okságiak, ideáink más ideákat okoznak.
Az elme oksági kapcsolatban van a testtel, pszichológiai állapotaink, szándékaink és céljaink okozzák
viselkedésünket. Ryle ezt az elképzelést a lélek szerkezetéről „paramechanikai hipotézisként”
jellemezte, a test és lélek kapcsolatát pedig „a gépezetben lakozó kísértet dogmájaként”, amely
szerint a lélek valahol a mechanikus gépezetként felfogott testben/agyban kísért.

     A karteziánus felfogást Ryle kategóriahibán alapulónak tartotta. Kategóriahibán azt értette, ha
különböző fajta létezőket tévesen a létezők egy típusába sorolnak: például, ha valaki azt hiszi, hogy az
egyetem az egyetemi előadók, könyvtárak, laboratóriumok, kollégiumok, sportpályák stb. mellett egy
további tárgy. Az ilyen kategóriahibákat olykor az okozza, hogy a kétféle létezőről szóló mondatok
nyelvtani szerkezete hasonló, és ez azt sugallja, hogy ugyanolyan típusú létezők.

     Ryle szerint tehát az elme és a test egy létezőtípusba sorolása kategóriahiba. A téves
karteziánus elképzelés szerint az elme és a test ugyanabba a kategóriába tartozik: az elmék is egyedi
tárgyak (szubsztanciák), mint a testek, csak nem fizikai tárgyak, s a lelki folyamatok is oksági
folyamatok, csak éppen nem fizikai oksági folyamatok. A lelki folyamatok is determinisztikusak, csak
nem fizikai, hanem pszichológiai törvényszerűségek határozzák meg őket. Valójában ez tévedés: az
elme és a test nem tartoznak a létezők ugyanazon kategóriájába. Az elme egyáltalán nem tárgy, és az
elme (illetve a tudat) és a viselkedés közti kapcsolat nem oksági.

      A pszichológiai fogalmak jelentésének tisztázásában Ryle nagymértékben támaszkodott annak
analízisére, hogy miként használjuk a megfelelő pszichológiai szavainkat hétköznapi
beszédszituációkban. E vizsgálatokra támaszkodva amellett érvelt, hogy a legtöbb alapvető
pszichológiai fogalom mint a tudás, a megértés, az öntudat, a hit, az észlelés, az érzés, az akarás stb.,
nem a kartéziánus lélek állapotaira utalnak, hanem arra, hogy hogyan viselkedünk, tehát a viselkedés
különböző módjaira. Szemben a karteziánus felfogással, a tudás például nem ideáink világos és
elkülönített felfogása, hanem egyfajta gyakorlati képesség: „tudni hogyan”. Tudni egy mondat
jelentését, nem a mondat jelentésének világos és elkülönített felfogása, hanem tudni válaszolni,
folytatni a beszélgetést, amelyben a mondat elhangzik. Ezzel összhangban, az önmagunkra vonatkozó
tudás és a mások mentális tulajdonságaira vonatkozó tudás egy típusba tartozik, szemben a
karteziánus nézettel, amely szerint saját elménkről közvetlenül introspekcióval tudunk, mások
elméjéről viszont közvetve, viselkedésükből következtetve.

      Ryle álláspontját szokás logikai behavioristának is nevezni, mert nyelvi-logikai vizsgálatok révén
jutott erre az eredményre – szemben a módszertani behaviorizmussal, amely módszertani
megfontolások alapján érvel amellett, hogy a pszichológiai jelenségek viselkedési jelenségek (ti. hogy
az introspekció mint a mentális állapotok megismerésének módja megbízhatatlan, illetve nem
ellenőrizhető interszubjektíve). Vitatható, hogy Ryle tényleg behaviorista volt-e, ugyanis nem
tagadta, hogy bizonyos mentális jelenségeknek van valamilyen belső, szubjektív aspektusuk is,
azonban úgy vélte, hogy ennek a jelentősége sokkal kisebb, mint a karteziánusok állítják.

     Dilemmas (1953) című előadássorozatában további példákkal illusztrálta a tételt, miszerint
számos filozófiai probléma abból fakad, hogy a szemben álló nézetek nem lehetnek ugyanarra a
kérdésre adott válaszok, mert különböző kategóriákhoz, logikai típushoz tartozó fogalmakra
támaszkodnak. Így például a neurofiziológus, a filozófus és a laikus elképzelései az észlelésről
nincsenek egymással ellentmondásban, mert nem ugyanazt a kérdést akarják megválaszolni,
tudniillik a neurofiziológus azt, hogy mi az észlelés mechanizmusa, a filozófus azt, hogy mi az észlelés,
a laikus pedig azt, hogy mi az észlelés tárgya. Itt is arról van szó tehát, hogy a filozófiai problémák úgy
oldhatók meg, ha a tévesen kategorizált fogalmakat a helyes kategóriába visszahelyezve
újrafogalmazzuk.

     Ryle fő témája az 50-es évektől a gondolkodás természete volt. Elismerte, hogy a reflektív
gondolkodást nem lehet A szellem fogalmában kifejtett behaviorista módon értelmezni, hiszen
például fejben számolni vagy fejben dúdolni egy dallamot nem jár semmilyen viselkedéssel, így nem
lehet viselkedési diszpozíciókkal elemezni. Megkísérelt egyfajta határozói elemzést adni a
gondolkodásról, a probléma azonban az volt, hogy nem tudta meghatározni, milyen belső folyamat
lenne az, amelynek valamilyen módja, hogy „gondolkodva” megy végbe. A témára vonatkozó írásai
posztumusz jelentek meg (On Thinking [A gondolkodásról], 1979).

      Ryle ezenkívül ismert Platón-kutató is volt. 1966-ban jelent meg a Plato’s Progress (Platón
fejlődése) című könyve, amelyben azt állította, hogy a dialógusok színpadra íródtak, valamint új
elmélettel állt elő a dialógusok keletkezési sorrendjével kapcsolatban.

9.12.2. John Langshaw Austin (1911–1960)
Tanulmányait Oxfordban végezte, majd 1933-tól haláláig az egyetem oktatója, 1952-tól professzora
volt.

Beszédaktus – elmélet. Austin 1945 és 1960 között a hétköznapinyelv-filozófia vezéregyénisége volt.
Filozófiai kiindulópontja szerint hétköznapi fogalmaink igen gazdagok, olyan – implicit –
finomszerkezettel rendelkeznek, amely sokkal árnyaltabb megkülönböztetéseket, kategorizálásokat
tesz lehetővé, mint a legtöbb filozófiai szakkifejezés. Az új filozófiai terminusok általában durvábbak
és zavarosabbak, mint hétköznapi fogalmaink, bevezetésük legtöbbször inkább homályt, mint
világosságot hoz. Ezért minden filozófiai probléma tárgyalását a releváns fogalmak hétköznapi
jelentésének feltárásával kell kezdeni – ami gyakran azt eredményezi, hogy hagyományos filozófiai
problémák, nézetek értelmetlennek bizonyulnak. Ugyanakkor Austin nem tartotta jogosulatlannak az
új filozófiai elméletek, fogalmak megalkotását (szemben a késői Wittgensteinnel). A nyelvi
jelenségekkel kapcsolatos hétköznapi fogalmakat például elégtelennek tartotta, és ezeket kiegészítve
új filozófiai nyelvészeti elméletet dolgozott ki (a beszédaktus elméletét). Austin tehát nem volt
elmélet- vagy tudományellenes: éppenséggel szigorú tudománnyá akarta tenni a filozófiai
fogalomelemzést.

      Austin nem sokat publikált, inkább előadásokban és tanulmányokban fejtette ki nézeteit. Az
észleléssel kapcsolatos elgondolásait a 40-es években tartott előadásaiban fejtette ki, amelyek
posztumusz jelentek meg Sense and Sensibilia (1962) címen. Austin az észlelés érzetadat-elméletét
támadta, elsősorban azokat a nézeteket, amelyeket Ayer a The Foundation of Empirical
Knowledge ([Az empirikus tudás alapja], 1940), illetve Price a Perception ([Észlelés], 1932) című
könyvében fejtett ki. Az észleléssel kapcsolatos kifejezések, a „látni”, a „tűnni”, a „látszani”
használatának vizsgálatából arra a következtetésre jutott, hogy az észlelésnek nincsen általános
fogalma: nem lehet egy kategória alá vonni azt, amikor egy asztalt (egy fizikai tárgyat), egy
szivárványt vagy egy filmet nézünk. Másfelől az észlelési helyzetek hétköznapi leírásaiból nem lehet
egy általános valóság- vagy külvilágfogalmat kibontani, ami pedig feltétele lenne az érzetadat-elmélet
melletti legfőbb érv, az illúzió-érv értelmességének.

     Első híres tanulmányában, az „Other Minds”-ban ([Más elmék], 1946), a leíró és az értékelő
nyelvi megnyilvánulások közötti nagy hagyományú megkülönböztetést támadta, és azt állította, hogy
vannak olyan beszédmegnyilvánulások, amelyek sem nem leírók, sem nem értékelők, hanem
cselekvésnek számítanak. (Például, ha azt mondom, hogy „Megígérem, hogy eljövök”, akkor nem egy
velem kapcsolatos tényről számolok be, hanem cselekszem, ti. ígéretet teszek.) Ezt a meglátást
később részletes elméletté fejlesztette tovább. Másfelől a „tudni” szó hétköznapi használatának
elemzésével amellett is érvelt, hogy a legtöbb szkeptikus érv túlzottan szigorú kritériumokat
feltételez a tudással kapcsolatban. Persze ki lehet gondolni olyan fantasztikus szituációkat, amikor
egy olyan állításról, amelyet normál körülmények között teljesen igazoltnak tekintünk, kiderül, hogy
nem igaz. Ez azonban nem azt bizonyítja, hogy a normális esetben sincs szó tudásról, hanem azt, hogy
az ilyen esetek leírására nincsenek szavaink a hétköznapi nyelvben. (Austin azt a példát hozza, hogy
egy tengelicének látszó tárgy felrobban, vagy éppen Virginia Woolfból olvas fel).

     Az „A Plea for Excuses” ([A mentségek mentségében], 1956) című tanulmányában a cselekvés
hétköznapi fogalmát elemzi, a „szándékosan tenni”, „akaratlanul tenni”, „véletlenül tenni” használata
közötti különbségek feltárásával. Az „Ifs and Cans” ([Ha-k és hat-ok], 1956) az akaratszabadság
problémájához kapcsolódóan olyan kifejezéseket vizsgál, mint „megtehette volna”, „ha másképp
döntött volna”. Ezek az elemzések helyettesítik vagy előkészítik a nagy cselekvéselméleti kérdések
megvizsgálását.

       A nyelvi jelenségek típusainak meghatározásához Austin nem tartotta elégségesnek a vonatkozó
köznyelvi fogalmak vizsgálatát, hanem saját elméletet dolgozott ki, amely beszédaktus-elmélet néven
várt ismertté. Ezzel kapcsolatos könyve, a How to Do Things with Words (Tetten ért szavak,
1962/1990) a Harvard Egyetemen tartott William James-előadásaiból készült. Austin az „Other
Minds”-ban már érintett meglátásából indul ki, miszerint számos olyan beszédmegnyilvánulás van,
amely      nem       tekinthető    sem    leíró,   sem     értékelő állításnak, hanem cselekvés; ezeket
performatívumoknak nevezi, szemben a leíró konstatívumokkal. A különféle performatív aktusokat
nem a jelentésükkel, illetve igazságfeltételeikkel lehet meghatározni, hanem lévén cselekedetek, a
sikerülési feltételeikkel. A sikerülési feltételek között szerepel, hogy léteznie kell valamilyen
konvencionális eljárásnak, rituálénak, amely megszabja, hogy milyen körülmények között milyen
személyek milyen szavak kiejtésével hajthatják végre az illető performatív aktust. Később Austin a
konstatív/performatív megkülönböztetést felcserélte a lokúciós, illokúciós és perlokúciós erő
megkülönböztetésére. Egy beszédmegnyilvánulás lokúciós ereje az az értelem és referencia, amellyel
az illető szavakat használják, illokúciós ereje az a cselekedet, amelyet a beszélő végrehajt a szavak
kimondásával, perlokúciós ereje pedig az szándékolt hatás, amelyet a szavaknak egy meghatározott
illokúciós erővel való kimondása okoz.

     A későbbiekben többen is megkérdőjelezték Austin kategorizációjának helyességét, ugyanakkor
a beszédaktus-elmélet komoly hatást gyakorolt. Austin elméletét kritizálta és továbbfejlesztette
többek között John Searle (Speech Acts, 1969), továbbá Kent Bach és Robert M. Harnish (Linguistic
Communication and Speech Acts, 1979), hatott a szociológus Pierre Bourdieu-re, illetve Jürgen
Habermas kommunikatív cselekvéselméletére is.

9.12.3. Peter Frederick Strawson (1919–2006)
1919-ben született Londonban. 1937 és 1940 között Oxfordban tanult, elsősorban logikával és Kanttal
foglalkozott. 1940–45 között katona volt. 1948-tól Ryle támogatásával az oxfordi University College
előadója, 1968-tól professzor. Strawson a 60-as évektől az oxfordi filozófia meghatározó szereplője
volt. Ő is kitüntetett szerepet tulajdonított a hétköznapi nyelv vizsgálatának, de filozófiafelfogása
átfogóbb, liberálisabb volt Austinénál, és nagy szerepe volt abban, hogy az 1960-as évektől a
metafizikai megközelítések ismét teret nyertek Oxfordban. 1977-ben lovaggá ütötték, 2006-ban halt
meg.
Logika-elmélet. Strawson első híres írása, az „A referálásról” (1950) Russell leíráselméletét támadta,
amelyet először az „A denotálásról”-ban (1905) fejtett ki (lásd 9.2.). Strawson amellett érvelt, hogy
nem a kifejezések referálnak, hanem a beszélők a kifejezések használatával, illetve hogy nem a
mondatok igazak vagy hamisak, hanem a beszélők tesznek igaz vagy hamis állításokat a mondatok
használatával. Továbbá megengedte, hogy a mondatoknak lehetnek olyan használatai, amelyeknek
nincsen igazságértékük. Ennek megfelelően Russell elemzése „A jelenlegi francia király kopasz”
mondatról téves. A mondattal egy mai beszélő nem tud igaz vagy hamis állítást tenni. (De például
olyasvalaki, aki a 17. században élt, igen). Strawson szerint amikor egy egyszerű alany-állítmány
szerkezetű mondatot arra használunk, hogy egy tényt állítsunk, akkor két feladatot kell végrehajtani:
egyfelől azonosítani kell, hogy miről beszélünk (a referálási feladat), másfelől valamit mondanunk kell
az illető dologról (az attribúciós feladat). Ha a referálás sikertelen, akkor az attribúciós feladatot sem
lehet végrehajtani.

     Első könyve, az Introduction to Logical Theory ([Bevezetés a logika elméletébe], 1952),
amelyben többek között az inkonzisztencia fogalmát vizsgálja, valamint bevezeti a preszuppozíciók és
a következmények megkülönböztetését és erre támaszkodva azt állítja, hogy az „Az F G” típusú
mondatok (pl. „A jelenlegi francia király kopasz”) előfeltételezik, hogy „F létezik”, de nem következik
belőlük. Vizsgálja továbbá a logikai szavak hétköznapi nyelvbeli használata és a formális logikai
megfelelőik közötti kapcsolatokat: arra jut, hogy míg a hétköznapi nyelvi kifejezések használatát
kontextusfüggő és pontatlan szabályok adják meg, a formális logikai rendszerek általános
következtetési kapcsolatokat írnak le. A logikai rendszerek azonban nem merítik ki a természetes
nyelvek komplexitását, és nem is adnak pontos képet róluk.

      Strawson bírálta az igazság korrespondenciaelméletének Austin-féle változatát, maga az igazság
redundanciaelméletét képviselte, azzal a kiegészítéssel, hogy az „igaz” predikátum funkciója, hogy
különböző beszédaktusokat lehetővé tegyen (például valaminek az elismerését; „Igaz, hogy …, de
…”). („Meaning and Truth” [Jelentés és igazság], 1969). Másfelől bírálta Quine-nak az
analitikus/szintetikus megközelítés elleni támadását. Paul Grice-szal közösen írt tanulmányában („In
Defense of a Dogma” [Egy dogma védelmében], 1956) egyfelől azzal érvelt, hogy Quine érvei egy
jogosulatlan előfeltevésen alapulnak, tudniillik hogy a szemantikai fogalmaknak redukálhatóknak kell
lenniük nem szemantikaikra, másfelől azzal, hogy az analitikus/szintetikus megkülönböztetésnek
valami valóságosra kell utalnia, mivel használatában nagy az egyetértés. Sokat foglalkozott továbbá a
szubjektum- és predikátum-megkülönböztetéssel is, a megkülönböztetés nyelvi jellegzetességeit
megpróbálta alapvető ontológiai különbségekre visszavezetve magyarázni.

Leíró metafizika. Strawson metafizikai vizsgálatainak a célja a józan ész fogalmi sémájának
a leírása, nem helyességének igazolása vagy vitatása: deskriptív metafizika revizionista metafizika
helyett. A hétköznapi nyelvhasználat tényeiből indul ki, de annak a feltárására törekszik, hogy milyen
implicit metafizikai elképzelés rejlik a hétköznapi fogalomhasználatban. Az 1959-ben
megjelent Individuals. An Essay in Descriptive Metaphysics (Individuumok. Leíró metafizikai
tanulmány) kiinduló kérdése az, hogy mi a végső, redukálhatatlan tárgya az egyedi referálásnak?
Avagy arisztotelészi terminológiában megfogalmazva: melyek az elsődleges szubsztanciák? Strawson
válasza szerint a testek és a személyek. Emellett a következőképpen érvelt.

      Annak, hogy tárgyakat egy bizonyos alkalommal azonosítani tudjunk, feltétele, hogy képesek
legyünk újraazonosítani őket. Strawson szerint a testek olyan egyedi tárgyak, amelyeket újra tudunk
azonosítani. Ezzel szemben nem azonosíthatók újra a privát tárgyak, a megfigyelhetetlen elméleti
entitások és az események. A privát tárgyak, mint például valakinek a fájdalma, csak tulajdonosukra
hivatkozva azonosíthatók; az elméleti entitások mint például az elektronok, mindig megfigyelhető
tárgyakra hivatkozva azonosíthatók; az eseményeknek mint például a sztrájkoknak vagy a
választásoknak pedig      nincsenek    olyan   stabil   vonásaik,   amelyek    lehetővé   tennék    az
újraazonosításukat.

      Másfelől a személyek primitív, azaz alapvető, redukálhatatlan tárgyak. Strawson érvelése két
kérdésből     indul    ki.   Egyfelől,    hogy     miért    gondoljuk     úgy,    hogy     minden
tapasztalat egyetlen meghatározott alanyhoz tartozik? Másfelől, hogy miért olyan dolgoknak
tulajdonítunk tudatállapotokat, amelyeknek fizikai tulajdonságokat is tulajdonítunk. (Ezek a
hétköznapi nyelvhasználat tényei.)

      Strawson két, a hétköznapi felfogással szemben álló, alternatív nézetet is vizsgált, Wittgenstein
ún. „tulajdonos-nélküliség” (no-ownership) elméletét és a karteziánus dualizmust. Wittgenstein
elmélete szerint a tudatos állapotokat valójában nem lehet semmilyen egyedi tárgyhoz kapcsolni,
Descartes szerint pedig a tudatállapotokat és a fizikai tulajdonságokat különböző fajta létezőkhöz
kapcsoljuk, egókhoz (Énekhez), illetve testekhez. Strawson mindkét elméletet elvetette. A
„tulajdonos-nélküliség” elmélet szerinte nem tudja magyarázni, hogy a tudatos állapotok hogyan
kapcsolódnak testekhez, ez ugyanis csak akkor lehetséges, ha bizonyos tudatos állapotok csoportjait
egy-egy meghatározott testhez tartozónak tekintjük. (Tehát a tudatállapotoknak kell hogy legyen
tulajdonosuk.)

      A karteziánus dualizmussal szembeni érvének sémája a következő. Annak, hogy magunknak
tudatállapotokat tulajdoníthassunk, szükséges feltétele, hogy másoknak is tulajdonítsunk
tudatállapotokat. Annak, hogy egy másik személyt azonosíthassunk, feltétele, hogy az rendelkezzen
fizikai tulajdonságokkal. Ugyanis nem azonosíthatunk egy másik személyt (Ént) azzal a
meghatározással, hogy arról a létezőről van szó, amely ugyanolyan fajta kapcsolatban van egy másik
testtel, mint a saját Énünk a saját testünkkel – mert akkor megsértettük azt a kiinduló elvet, hogy
saját magunknak csak akkor tulajdoníthatunk tudatállapotokat, ha másoknak is tulajdonítunk
ilyeneket. Tehát: annak a feltétele, hogy magunknak tudatállapotokat tulajdoníthassunk, az, hogy
legyenek fizikai tulajdonságokkal rendelkező tárgyak. A karteziánus elképzelés, amely szerint
tulajdoníthatunk tudatállapotokat az egóknak, a szellemi szubsztanciáknak, téves.

     Marad tehát a hétköznapi metafizika. A kérdés ezek után az, hogy ennek alapján hogyan
értelmezzük a személyek hétköznapi fogalmát? Strawson szerint primitív fogalomként. Eszerint
magunkat és más személyeket alapvető, másra redukálhatatlan tárgyaknak tekintjük, amelyek fizikai
és pszichológiai tulajdonságokkal egyaránt rendelkeznek. Strawson elképzelését sokan bírálták, az
egyik leghíresebb kritika Ayerhez fűződik („The Concept of a Person” [A személy fogalma], 1963).

      Strawson Bounds of Sense (Az érzékelés és a jelentés határai, 1966/2000) című könyvében Kant
művének, az A tiszta kritikájának egy kritikai elemzését adta. A mű, Bennett Kant’s Analytic ([Kant
analitikája], 1966) című könyve mellett, új lendületet adott Kant tanulmányozásának az angolszász
filozófiában. Strawson elvetette Kant transzcendentális idealizmusát, a magánvaló világ és a
jelenségvilág megkülönböztetését. Másfelől viszont Kant több alapvető érvét elfogadta. Azt állította,
hogy a transzcendentális dedukcióból kiindulva erős érvek szólnak amellett, hogy az öntudatos
szubjektum fogalma értelmetlen, ha nem tételezzük fel, hogy az alany tapasztalatainak egy része a
tőle független világra vonatkozik. Amellett is érvelt, hogy Kant érvei meggyőzők: annak, hogy egy
bizonyos szubjektum tudatának egységet tulajdoníthassunk, azaz hogy bizonyos tapasztalatokat egy
bizonyos alany tapasztalatainak tekinthessünk, szükséges feltétele, hogy a tapasztalatok (egy része)
az alanytól független tárgyakra vonatkozzanak. A mű fő bírálatai egyfelől Strawson transzcendentális
idealizmus értelmezését bírálták, másfelől Strawson transzcendentális érvelésmódját.

Ismeretelmélet és szkepticizmus. Az Individualsban kifejtett koncepció egyik következménye, hogy a
más elmékkel kapcsolatos szkepticizmus nem merül fel. A Bounds of Sense Kant transzcendentális
érvelésmódját alkalmazza a külvilágra vonatkozó szkepticizmus ellen. A transzcendentális jellegű
érvek hatékonysága vita tárgya. Az egyik fontos bírálat Strawsonnal szemben az volt, hogy eljárása,
amely a transzcendentális érvelésmódot átveszi a transzcendentális idealizmus nélkül, nem tartható
(Stroud: „Transcendental Arguments” [Transzcendentális érvek], 1968). A transzcendentális
idealizmus nélkül ugyanis az érv csak azt tudja igazolni, hogy mit kell szükségszerűen hinnünk a
világról, nem azt, hogy a világnak szükségszerűen milyennek kell lennie. Strawson később
másféleképpen érvelt a szkepticizmus ellen (Scepticism and Naturalism [Szkepticizmus és
naturalizmus], 1985). Hume és Wittgenstein nyomán azt állította, hogy természetes hinni a
tárgyakban, és emiatt nem lehetséges, hogy a szkeptikus érvek valódi kételyhez vezessenek,
következésképp a szkeptikus érvek meddők. A bírálatok elsősorban azt vitatták, hogy a szkeptikus
érvek ilyen értelemben vett meddősége elégséges alap-e arra, hogy figyelmen kívül hagyjuk őket.

Filozófia. Strawson filozófiafelfogását egyfajta fogalmi konzervatizmus jellemezte. Úgy vélte, hogy a
filozófia fő feladata leírni és magyarázni azokat az alapvető meggyőződéseinket, amelyeket
egyszerűen nem tudunk feladni. Alapvető meggyőződéseink bírálatának (a „revizionista
metafizikának”) ugyanis nincsenek megfelelő alapjai. A híres filozófiai viták igen gyakran hamis
alternatívákon, meggyőző téveszméken alapulnak. Ilyen téveszme például a szcientizmus, amely
szerint minden empirikus tudás mércéje a tudomány, vagy a redukcionizmus, amely szerint minden
igaz állítást vissza kell vezetni valamilyen közös bázisnyelven, például a fizikai nyelven vagy az
érzetadatok nyelvén megfogalmazott állításokra. Strawson programja hasonlít a korábbi
hétköznapinyelv-filozófusok kiindulópontjához, azonban átfogóbb annál, és filozófiai módszere is
különböző. Törekszik átfogó elmélet alkotására, fogalmaink kapcsolatainak átfogó szerkezetét,
egymáshoz való kapcsolódását próbálja feltérképezni.

      Az 1960-as évekre mind a logikai pozitivizmus, mind a hétköznapinyelv-filozófiai irányzat
elveszítette befolyását. A mai analitikus filozófiát (amelyet szokás „posztanalitikusnak” is nevezni),
nem annyira valamilyen közös doktrína, mint inkább stilisztikai jegyek alapján lehet elhatárolni más
megközelítésektől. A nyelv, a jelentéssel kapcsolatos kérdések iránti érdeklődés ugyan továbbra is
fontos része ennek a hagyománynak, de hogy a filozófia elsődlegesen nyelvelemzés lenne, manapság
kevesen vallják. Mi több, vannak olyan jelentős kortárs irányzatok is, amelyek a nyelvi jelentést
pszichológiai fogalmakra, például az intencionalitás vagy a szándék fogalmára akarják visszavezetni.
Ezt lehet úgy értelmezni, mint a klasszikus analitikus filozófia antipszichologizmusával való szakítást.

      Továbbá: a hagyományos analitikus filozófia meghatározó elképzelése volt, hogy a tudomány és
a filozófia területe elhatárolható. A karakterisztikus logikai pozitivista nézet szerint a filozófia a
tudomány nyelvének logikája. A hétköznapinyelv-irányzat szerint pedig a filozófiai vizsgálatok célja a
hétköznapi fogalmaink rendszerének, logikai kapcsolataiknak a vizsgálata, illetve a hétköznapi
nyelvhasználat mögötti metafizikai elképzelések feltárása. Ezzel szemben a mai analitikus vagy
posztanalitikus filozófiában meghatározó (ha nem is kizárólagos) az a naturalista megközelítés, amely
szerint a tudományos és a filozófiai vizsgálatok között nem húzható éles határ, azaz a filozófiának
nincs önálló tárgya vagy/és módszere, hanem folytonos a tudománnyal.

      Nagyjából az 50-es évek végére tehetjük a „klasszikus” analitikus filozófiai megközelítés végét az
etikában is. A hagyományos analitikus etikai irányzatok, az intuicionizmus, az emotivizmus és
preskriptivizmus metaetikai irányzatok voltak: az erkölcsi kijelentések, megnyilvánulások jelentésével,
illetve az erkölcsök ismeretelméletével foglalkoztak, azzal, hogy hogyan ismerhetők meg az erkölcsi
értékek, illetve a kötelességek. A metaetikusok általában úgy vélték, hogy a szubsztantív és a
metaetikai kérdések függetlenek egymástól, és a filozófiának az utóbbival kell foglalkoznia, a
szubsztantív erkölcsi kérdésekről folytatott vita arról, hogy milyen cselekedetek jók, vagy hogy milyen
kötelességeink vannak, az erkölcsprédikátorok feladata. Az 50-es években azonban ezeket a
„dogmákat” is feladták, és az erkölcsfilozófiában újra szubsztantív kérdések kerültek napirendre,
például a társadalmi javak igazságos elosztása, a szabadságjogok vagy a társadalmi kötelezettségek
kérdésköre.

      Azonban minden heterogenitás ellenére az analitikus filozófiai hagyományba tartozó művek,
szerzők ma is megkülönböztethetők más irányzatoktól, elsősorban azzal, hogy kitüntetetten
törekednek a szigorú érvelésre, a vizsgált fogalmak, állítások közötti igazolási, következtetési
viszonyok explicit tisztázására. Bár ez kicsit szegényes meghatározásnak tűnik ahhoz, hogy egy önálló
filozófiai megközelítést jellemezzünk vele, a gyakorlatban mégis meglepően jól alkalmazható.

Irodalom

10. Magyar filozófiatörténet
Mint az eddigiekből látható volt: az európai filozófia, leegyszerűsítve, voltaképpen az egzisztenciális
kérdésekre fogalmazott reprezentatív válaszkísérletek kanonizált hagyománya. Kánonba foglalt
hagyomány tehát: a filozófiai gondolkodás legkiemelkedőbb szerzőinek névsora és legjelentősebb
szövegeinek könyvtára. A kortárs filozófus – legyen az analitikus, a fenomenológiai-hermeneutikai
vagy a posztmodern irányzat elkötelezettje – ebben a hagyományban rendezkedik be, ezekkel a
szerzőkkel és szövegekkel foglalatoskodik: ezekkel vitatkozik vagy beszélget.

      Mint a következőkben viszont látható lesz: a magyar filozófia nyilvánvalóan nem ragadható meg
hasonlóképpen – sem szerzői és szövegei nem tartoznak bele az európai filozófia említett kanonizált
hagyományába, sem pedig maga nem képez ilyen hagyományt. A magyar filozófia intézménytörténeti
létezése és autochton fejlődésének hiánya közt ellentmondás van. A magyar filozófia tehát, egyfelől,
van: léteznek a filozófiai élet tudományos-oktatási intézményei, és működnek az intézményekben
tevékenykedő filozófusok. Magyar filozófia ugyanakkor, másfelől, nincs: a magyar filozófiatörténet
recepciótörténet, azaz javarészt a nagy nyugati irányok átvételét, befogadását és meghonosítási
kísérletét jelenti csupán.

       A következőkben, röviden összefoglalva a magyar filozófia történetének legjelentősebb
fejlődéstendenciáit, magunk is az intézménytörténet és a recepciótörténet kettősségét tartjuk szem
előtt. Egyrészt tehát minden korszakban utalunk az intézménytörténeti adottságokra: megkíséreljük
fölvillantani azokat a filozófiai intézményeket, amelyekben a korszak magyar gondolkodói kifejtik
tevékenységüket. Másrészt ugyanakkor valamennyi szakaszban hivatkozunk a hazai törekvéseket
befolyásoló-meghatározó európai bölcseleti irányzatokra: a nyugati irányok itteni hatástörténetében
megpróbáljuk méltányosan számba venni, a magyar recepció mikor szolgál csupán valódi invenció
nélküli utánzással, mikor eredményez alkotó adaptációt, esetleg mikor képes érdemileg
továbbfejleszteni magát a nyugati mintát.

      A fejezet gondolatmenetét pár mondatban a következőképp lehet megelőlegezni. Középkori –
az egyházi intézményrendszerben kifejtett és a skolasztika által meghatározott – előzmények után a
magyar filozófia intézményesülése három nagy szakaszban megy végbe: az első szakasz egy filozófiai
műhöz, a második szakasz két filozófiai vitasorozathoz, a harmadik szakasz egy filozófiai
könyvsorozathoz köthető. Először, a 17. század közepén, a kartezianizmus meghonosításának
kísérleteként megszületik az első magyar nyelvű filozófiai mű. Másodszor, a 18. század végének és a
19. század elejének csaknem fél évszázadon keresztülívelő két vitasorozata, a kortársi német
idealizmus recepciójával kísérletező Kant-, illetve Hegel-vita játszik jelentős intézményesítő szerepet:
a viták nyomán a magyar kultúrában először tematizálódik a filozófia problematikája, és kiformálódik
a magyar filozófiai műnyelv. Harmadszor, a 19. század vége és a 20. század eleje hozza el végül a
hazai filozófia polgári intézményrendszerének teljes kiépülését: a folyamatban meghatározó szerepet
játszó akadémiai kiadványsorozat nyomán, a szellemi élet egészén belül önálló helyet nyer a filozófiai
élet és modernizálódik a filozófiai műnyelv. Az intézményrendszer működése nyomán a századelő a
magyar filozófia első virágkorát hozza el, az „újidealista” irányok gyors recepciójával és jelentős
eredeti teljesítményekkel. A két háború közötti korszakban a fejlődés megtörik, sokan emigrációba
kényszerülnek, a filozófiai életben a szellemtörténeti korérzékelés lesz a meghatározó. A kommunista
hatalomátvétel után a polgári filozófia intézményei megszűnnek, monopolhelyzetbe kerül a politikai
hatalmat legitimáló marxizmus–leninizmus, jelentős teljesítmények csak a kritikai marxizmus, illetve a
filozófiai ellenállás hagyományában születnek. Az 1989–1990-es átalakulás regenerálja az
intézményrendszert, a filozófiai életben pedig szerephez jutnak a kortársi nemzetközi irányok
képviselői.

10.1. Kezdetek
A magyarországi filozófiai gondolkodás kezdetei a középkorig nyúlnak vissza. A korszak latin nyelvű
kultúrájának termékeit a skolasztika határozza meg. Az irányzat befolyása alatt alkotó számos szerző
közül itt csak kettőt említünk. A magyarországi teológiai-filozófiai irodalom legrégebbi ismert
darabját Gellért püspök (†1046) hozza létre. Munkája nem csupán az egyházatyák és a későbbi
keresztény hagyomány szerzőinek ismeretét árulja el: antik bölcselőkre is támaszkodik.
Antiracionalista műként azonban a kinyilatkoztatást magasabb rendűnek minősíti a rációnál. A
magyarországi skolasztika legfontosabb és leghatásosabb gondolkodója a korszak végén tűnik fel. A
ferences hitszónok és teológus Temesvári Pelbárt (1435–1504) a középkori szellem európai
színvonalon álló összegző képviselőjének nevezhető. Az ország határain kívül is népszerűvé váló
művei voltaképp liturgiai segédeszközök: rendtársai számára készített prédikációminta-
gyűjtemények. A bennük foglalt, a skolasztikus divíziós rendszer szigorú logikai rendjére épülő
beszédvázlatokat irodalmi történetek díszítik: Pelbárt így nem csupán a magyar filozófia, hanem a
magyar irodalom egyik ősének is számít.

      A magyar eszmetörténetben a skolasztika hatása messze túlnyúlik a középkoron: az uralkodó
filozófia egészen a 19. századig a katolikus gimnáziumokban előadott skolasztikus bölcselet marad.
Ebbe illeszkednek bele a reneszánsz, a kartezianizmus, a felvilágosodás, majd a német idealizmus
különböző irányzatainak hatásai.

     A magyarországi reneszánsz korának leghatásosabb alakja a humanista literátor Janus
Pannonius (1434–1472). A humanista szellemet több mint egy évtizedes itáliai tanulmányairól
hazahozó irodalmárt tudvalévően elsősorban költőként tartjuk számon: latin nyelven írott
epigrammái és elégiái a később kiformálódó magyar nemzeti irodalom részévé válnak.
Munkásságának filozófiai rétege a firenzei újplatonizmussal rokonítható: személyes kapcsolatban is
áll a firenzei platonisták meghatározó alakjával, Ficinóval; korai költeményeiben határozott
neoplatonista motívumok ismerhetők föl; Plótinosz-fordítást készít, amely azonban sajnálatosan
elveszett.

      A magyar karteziánusok legjelentősebb képviselője, az első magyar nyelvű filozófiai mű
szerzője: Apácai Csere János (1625–1659). A nyugatot megjárt protestáns peregrinusok jellegzetes
alakja, aki hollandiai egyetemeken – Franekerben, Leidenben, Utrechtben és Hardervijkben – töltött
tanulmányi évei után hazatérve a korszak valamennyi korszerű szellemi törekvését magával hozza:
műveltségének alapvető összetevője a puritanizmus hagyománya, ám épp annyira elkötelezett
képviselője lesz az enciklopédikus tudásra orientálódó európai gondolkodásnak s az ennek is alapját
képező modern racionalizmusnak.
      Fő műve, az Utrechtben 1653-es impresszummal kinyomtatott, ám valójában csak 1655-ben
megjelent Magyar Encyclopaedia. A legelső magyar nyelvű filozófiai műként számon tartott munka
voltaképpen iskolai használatra szánt tansegédlet: Apácai eredetileg a triviális iskolát látogató,
tizenhárom-tizenhat éves gyerekek számára állítja össze. Megítéléséhez három szempontot érdemes
figyelembe vennünk, egyrészt a munka célját: az enciklopédikus ismeretközlés szándékát; másrészt
meghatározó filozófiai irányzatát: a kartezianizmust; harmadrészt végül megfogalmazásának magyar
nyelvét.

     Az enciklopédikus ismeretközlés szándéka nyilvánvalóan az elmaradottság elleni küzdelem – a
tudományosság növelésének, a műveltség terjesztésének meggyőződésére épülő – programja
részeként fogalmazódik meg. A korszakban egyáltalán nincs magyar nyelvű ismerettár, az anyanyelvi
oktatási kísérletek nem tudnak hát semmire sem támaszkodni. Márpedig Apácai – a puritán
mozgalom hatását tükröző – meggyőződése szerint, a tudomány csupán nemzeti nyelven válhat a
nép közkincsévé. A magyar nyelvű tankönyvek, kompendiumok, összefoglalók hiányában összeállított
enciklopédia ilyenformán egyetlen kötetbe zárva egész könyvtárat kínál tehát: mint ilyen,
szükségképp roppant receptív, ám kevéssé önálló és szerfelett eklektikus mű lesz. Az összeállított mű
mindent magában foglal az emberről és világáról: ismeretelméletet, dialektikát, logikát, matematikát,
geometriát, asztronómiát, philosophia naturalist, artes mechanicae-t, történelmet, társadalmi
intézményeket és Istent, a maga dolgaival egyetemben.

      Hogy a Magyar Encyclopaedia meghatározó filozófiai irányzata a kartezianizmus, egyben azt is
jelenti, hogy a magyar nyelvű filozófia szerencsésen indul: azonnal a kortársi bölcselet legkorszerűbb
teljesítményét nyújtó gondolkodó eszméit képes közvetíteni. A mű enciklopédikus-eklektikus-
kompiláló módszerének megfelelően természetesen a benne megnyilvánuló Descartes-recepció nem
jelent kritikai viszonyulást, alkotó adaptációt vagy aktív átértelmezést: szükségképp közvetlen
fordításokra és kivonatos összefoglalásokra szorítkozik. Mindazonáltal félreérthetetlenül
megmutatkozik benne Descartes jelentőségének, illetve a descartes-i filozófia individualitáselvének
világos fölismerése. A descartes-i filozófia, a kora újkor meghatározó bölcselete, úgy tűnik, a magyar
nyelvű mű számára is a korábbi individualizációs formák válságának kihívására adott nagyszabású
válaszkísérlet. Apácai elsősorban ezt veszi észre és húzza alá a descartes-i bölcseletben: a magyar
nyelvű filozófia ilyenformán az egyéni filozófiai reflexió példáját fölidézve indulhat el.

     A vállalkozás művelődéstörténeti jelentősége, végül, főként a nyelvében áll: hogy anyanyelven
elsőként szólaltatja meg tágabban a kortárs tudományosság, szűkebben a kortárs filozófia
eredményeit. A korszakban – igaz, az első Biblia-fordítás több mint fél évszázados már – a magyar
nyelvű humanista-retorikus, illetve egyházi-teológiai széppróza éli korai virágzását. Apácai törekvése
azonban tényleg egészen egyedülállónak nevezhető: a korszerű tudományok összességének
anyanyelvi tolmácsolása valóban mindaddig páratlan vállalkozás. A nyelv elmaradottságával
szembesülve a munka szerzője az új műszavak megalkotásának elvileg háromféle útját fogalmazza
meg: a kevéssé ismert anyanyelvi szókincs összegyűjtését, az új szavak képzését, illetve esetleg
idegen kifejezések alkalmazását. Minthogy azonban szigorú puristaként hangsúlyozottan kerüli az
idegen kifejezéseket, így a három megoldás közül csak az első kettőt választhatja: elsősorban
szülőföldjének nyelvjárási szavait használja föl tehát, másodsorban pedig – ha ezek nem kínálnak
megoldást – új kifejezések alkotásával kísérletezik.

     A tiszteletre méltó elhatározás és a számottevő erőfeszítés ellenére Apácai eredményei kevéssé
bizonyulnak maradandóknak. A Magyar Encyclopaedia szerfelett nehezen olvasható, értekező
prózájának nyelvét mintha évszázadok választanák el a kortárs retorikus-teológiai irodalom ma is
élvezhető nyelvétől. Az anyanyelvű műveltség fejlődése többször megszakad, az újrakezdésekben
pedig nem mindig a hagyomány épül tovább: Apácai megtalált vagy megalkotott kifejezései nem
épülnek be a magyar tudományos nyelv később kibontakozó-megszilárduló korpuszába. A következő
magyar nyelvű filozófiai műre több mint egy évszázadot kell várni; ennek szerzője, Sartori Bernát
(1735–1801) jellemző módon még csak nem is hallott elődje kísérletéről.

       A felvilágosodás eszméinek meghonosításában számos jeles tanáregyéniség szerepet játszik,
mind katolikus-piarista, mind protestáns-evangélikus felekezeti iskolákban. A recepció két
legkiemelkedőbb alakja azonban az iskolai intézményrendszeren kívül működik: mindketten
elsősorban a francia felvilágosodás gondolatainak befogadásán munkálkodnak. Az irodalmi
felvilágosodás mozgalmának magyar kezdeményezőjeként számon tartott Bessenyei György (1746–
1811) eredetileg karteziánus iskolázottságot szerez: korai, lélekfilozófiai költeménye a descartes-i
racionalizmus hatását mutatja. A felvilágosodás áramlatával csak bécsi évei alatt ismerkedik meg
alaposabban: későbbi filozófiai munkái voltaire-iánusnak mondhatók. A magyar irodalomtörténetben
számon tartott Bessenyeitől eltérően a magyar történelemben játszott szerepe nyomán ismert – és a
magyar nyelvű művekkel jelentkező Bessenyeivel szemben filozófiai traktátusait idegen nyelveken
(latinul, németül és franciául) megalkotó – Martinovics Ignác (1755–1795) munkái a francia
felvilágosodás materialista áramlatának hatását tükrözik. Első bölcseleti értekezését, igaz, még az
isteni igazságosság védelmében és a materialista-ateista filozófusok ellen fogalmazza: későbbi,
természetfilozófiai, majd – a természetfilozófiai belátásokat az emberi világra kiterjesztő – filozófiai
antropológiai művei ellenben már határozottan Holbachra és La Mettrie-re támaszkodnak.

10.2. Viták és teljesítmények
A szórványos és diszkrét előzmények után a magyar filozófia intézményesülése a 18. század végén és
a 19. század elején vesz lendületet. A folyamat meghatározó ösztönzője a klasszikus német
idealizmus recepciója, amely a század első felén keresztülívelő két vita, a Kant- és a Hegel-vita
keretében zajlik le.

      A protestáns paptanárok között zajló két vita természetesen nem azonosítható egymással: az
előbbiben még egyértelműen a felekezeti jelleg dominál, az utóbbi meghatározója már inkább az
induló romantika nemzeti ébredési mozgalma. Ugyanakkor közös vonás e két vitában, hogy
mindkettőt az autonóm filozófiai közeg hiánya – ennek folytán pedig más közegek meghatározó
befolyása – jellemzi: a Kant- és a Hegel-vita egyaránt filozófiai vita akkor, amikor még nincs is
filozófiai élet. A filozófiai gondolatok recepciójának ezért nincs önálló szférája, a befogadást így más
dimenziók – elsősorban a politika és az erkölcs – határozzák meg. Másfelől viszont éppen a
számottevő eltérések ellenére is egymáshoz sokban hasonlító két vitasorozat játszik számottevő
szerepet a hazai filozófia intézményesítésében és a magyar bölcseleti terminológia kialakulásának
elősegítésében.

10.2.1. A Kant-vita
A Kant-vita politikai dimenzióját a Kant-recepció első kísérleteinek hatósági üldözése alakítja ki. Az
1790-es évek első felében két bajor származású tanár, Johann Delling (1764–1838) pécsi akadémiai
és Anton Kreil (1757–1838) pesti egyetemi professzor programszerűen is meghirdeti a filozófia kanti
szellemben való oktatását. A kantianizmus terjesztése azonban fölforgatásnak minősül: Delling és
Kreil ellen eljárás indul, mindketten elvesztik állásukat. Delling műveit elfelejtik, Kreil nem is ír
nagyobb munkát: hatásuk így nem bizonyul maradandónak – inkább ügyük kelt közfigyelmet, mint
munkásságuk. Az üggyel összefüggésben, 1795-ben helytartótanácsi rendelet tiltja be Kant
filozófiájának oktatását a katolikus iskolákban: ettől kezdve a kanti bölcselet terjesztésének
kiindulópontjává kizárólag a protestáns iskolák válnak. Az ügy következménye mindenesetre a hazai
Kant-recepció politikai dimenziójának létrejötte. Aki Kanttal kíván foglalkozni, kanti szellemben akar
tanítani, kantiánus műveket óhajt fordítani vagy akár csak ezek gyanújába keveredik: magatartása
politikai kihívásnak minősül. Sem az egyház elöljárói, sem az állami hatóságok, sem a lassan
szerveződő tudományos közvélemény nem filozófiai-gondolati álláspontot lát a kantianizmusban:
sokkal inkább politikai-gyakorlati állásfoglalást. „Kantiánusnak” lenni: filozófiai helyett politikai
minősítéssé válik. Az erkölcsi dimenzió kialakulása a magyar Kant-recepció reduktív jellegével függ
össze. Ennek nyomán Kantban a vitázók túlnyomó többsége csak és kizárólag morálfilozófust lát, a
kanti etika pedig közvetítések nélkül azonosul a tradicionális valláserkölcsöt alátámasztó vagy támadó
morális állásponttal. Hogy Kant nem moralistaként, hanem metafizikusként közeledik az erkölcshöz,
azt egyik tábor sem veszi figyelembe: a kantiánusok szerint Kant megerősíti az evangéliumot, az
antikantiánusok szerint támadást indít ellene. A recepció politikai és erkölcsi dimenziói
következtében a kantiánusok a vallást, a morált és a politikai status quót alátámasztó gondolkodót
látnak Kantban, az antikantiánusok viszont a vallás, a morál és a politikai status quo megtámadóját. A
vita nyomán kialakuló Kant-kép ilyenformán súlyosan deformált lesz. A vitában megjelenő Kant
etikai-teológiai gondolkodó csupán. Hogy a kritikai filozófia ismeretfilozófiai-logikai rétege
genetikusan és strukturálisan is megelőzi az etikai-világnézeti réteget, ezzel a vitázók alig-alig vetnek
számot.

      Történetileg nézve a Kant-vita az 1790-es évek elejétől az 1810-es évek végéig ível: a három
évtized során, több szakaszban előbb elsősorban könyvekben, utóbb mindinkább folyóiratcikkekben
feszülnek egymásnak az antikantiánus és a kantiánus álláspontok. A vita két főszereplője: Rozgonyi
József, illetve Márton István, leghatásosabb műve pedig az 1801-ban anonim megjelent – A Kánt
szerént való filosofiának rostálgatása levelekbenn címet viselő, ám a korszakban csak „Rosta”-ként
emlegetett – antikantiánus röpirat.

      Rozgonyi József (1756–1823) a vita legéleselméjűbb antikantiánusa. A Sárospatakon,
Göttingenben, valamint más német, holland, francia és svájci egyetemeken tanuló, Losoncon, majd
Sárospatakon tanító professzor két korai kantiánustól, a hallei Jacobtól és a jénai Reinholdtól ismeri
meg a kanti filozófiát. Ellenérzéseit hazatérte után, még losonci tanár korában megfogalmazza: e
vizsgálódásainak eredménye lesz a kanti transzcendentális idealizmussal szembeni kétségeit
megfogalmazó, 1792-ben kiadott, latin nyelvű fő műve, a Dubia de initiis transcendentalis idealismi
Kantiani (Kételyek a kanti transzcendentális idealizmus kiinduló alapelveivel kapcsolatban). Az
egykori tanárainak szóló ajánlással és az angol empiristától, Beattietől származó mottóval induló
munka egyedülálló a magyar antikantiánus irodalomban – azzá teszi mind kiindulópontja, mind célja,
mind pedig tárgya. Kiindulópontja Kant jelentőségének elismerése: megfogalmazása szerint Kant az a
filozófiában, aki Newton volt a természettudományokban. Célja a kantianizmus valódi megértése:
nem szabad, úgymond, azoknak a hibájába esni, akik anélkül akarják megcáfolni Kantot, hogy valóban
megértenék. Tárgya pedig a kriticizmus alapszerkezete: a kanti ismeretfilozófia – a mű egésze
voltaképpen A tiszta ész kritikájának elsősorban az angol empirizmus alapján megfogalmazott,
tapasztalati bázisú kritikája. A vita nem az e mű kijelölte utat járja majd: a benne részt vevő
antikantiánusok álláspontját Kant jelentőségének fölismerése helyett a magabiztos lekezelés, a
megértés helyett az érdemi reflexió nélküli ledorongolás, az ismeretfilozófiai nézőpont helyett a
morális megközelítés fogja jellemezni.

      Márton István (1760–1831) a vita legéleselméjűbb kantiánusa. Kecskeméti, debreceni és
göttingeni tanulmányok után Hajdúnánáson, majd – évtizedekig, jelentős hatással – a pápai
református főiskolán tanít: Kant mellett elsősorban Jacobi, Krug és Schmied gyakorol rá hatást
lélektanával, logikájával, illetve etikájával. Fő műve, az 1796-ban közrebocsátott Keresztyén
theologusi morál, vagy-is erköltstudomány voltaképp fordítás: a korszak standard etikájának,
Schmied teológiai moráltankönyvének magyarítása, némi önálló magyarázattal és toldalékkal
kiegészítve. Mind maga a fordított mű, mind a toldalékok legfontosabbika, a fogalmak magyarázatát
nyújtó „Erköltsi Szótár” világossá teszi, hogy a „Criticai Princípiumok szerént” előadott munkáról van
szó. Noha szerzője nyilvánvalóan tisztában van a kriticizmus alapszerkezetével is, Kantot elsősorban
morálfilozófusként értelmezi, a vallásban pedig az erkölcs segítő eszközét látja csupán: a „morális
vallás”, a „kötelesség vallása”, a Biblia morális-kantiánus értelmezését adja. Az ismeretfilozófiáról az
etikára kerül át tehát a hangsúly: a kriticizmus alapszerkezete helyett etikai és teológiai
következményei lesznek érdekesek.

      A „Rosta” anonim jelenik meg, ám szerzője ismert: Budai Ferenc (1760–1802) bölcsész és
történetíró, szovátai református lelkész. A munka alapja szintén fordítás: egy ismeretlen német Kant-
ellenes röpirat átültetése magyar nyelvre. A fordító azonban a tizennyolc – levélformában
fogalmazott – kisesszé mindegyike után „Jegyzést” illeszt, benne Márton könyvének bírálatával. A
fordító célja, úgymond, a kantianizmus „veszedelmességének” megmutatása, a Kant-bírálat
súlypontja az ismeretfilozófia helyett ismét az etikára kerül. Kant transzcendentalizmusa, úgymond,
ellentmond a „józan okosságnak”, elméleti filozófiája nem egyéb „Égyptomi setétség”-nél, gyakorlati
bölcselete pedig veszedelmes támadást jelent a vallás és a morál ellen, morális argumentuma
„oktalan babonasággá” fokozza le a vallást, ellenségévé válván így nemcsak a kereszténységnek,
hanem általában minden vallásnak. A „Rosta” hatása rendkívülinek mondható: megjelenése nyomán
átmenetileg megtorpan a Kant-recepció, a Kant-vitát csupán Márton István egy újabb műve, illetve a
róla megjelenő bírálatok lesznek képesek majd rövid időre újraindítani.

     Noha a vitában nem vesznek részt, föltétlenül meg kell emlékeznünk a korabeli Kant-recepció
két fontos személyiségéről. A debreceni kollégium filozófiatanára, Sárvári Pál (1765–
1846) morálfilozófiai művében – bár bíráló megjegyzéseket is megfogalmaz a kantianizmusról –
alapvetően kritikai szellemben tárgyalja erkölcs és vallás viszonyát. A tanulmányait Jénában végző
marosvásárhelyi, majd nagyenyedi filozófiaprofesszor, Köteles Sámuel (1770–1831) színvonalas
kantiánus etikát és logikát ad ki.

10.2.2. A Hegel-vita
A Hegel-vita, noha hasonlóképp elsősorban – ahogy már említettük – protestáns paptanárok között
zajlik, immár kevésbé nevezhető felekezeti összecsapásnak. Hátterében inkább az induló romantika
korának nemzeti ébredési mozgalma áll, amelynek célja a nemzeti nyelven űzött tudományok,
közöttük a nemzeti nyelven fogalmazott filozófia előmozdítása. A vitában szereplő hegeliánusok a
leghatásosabb kortársi filozófia, a hegeli rendszer meghonosításával kísérleteznek, az
antihegeliánusok viszont a nemzeti szellemmel ellentétesnek vélik a szubtilis hegeli kategóriavilágot.
A vita menete azonban a korábbi Kant-vita által megteremtett dimenziókban zajlik: a filozófiai
polémia leple alatt voltaképp politikai és erkölcsi összecsapás megy végbe. A vita, ahogy a korabeli
elnevezése emlegeti, inkább afféle „pör”: nem érvek és ellenérvek, hanem vád- és védőbeszédek
hangzanak el benne. Ahogy korábban a „kantiánus”, úgy most a „hegeliánus” válik erkölcsi és politikai
minősítéssé: a „hegeliánusok” a morális-vallási rendet fölforgató erkölcstelen kereszténységkritika
meg az állami-társadalmi rendet fölforgató forradalmiság vádját vonják magukra, és az erkölcstelen
ateizmus és a státusellenes szubverzió vádjának visszautasításával próbálnak meg védekezni. A
recepció politikai dimenzióját itt is közvetlen hatósági beavatkozás alakítja ki. Amikor Tarczy Lajos
(1807–1881) pápai paptanár 1833-ban, katedráját elfoglalva, Hegel rendszerének ismertetésével
kezdi meg filozófiai előadásait, az egyházi szuperintendens felelősségre vonó kérdéseire kell
megfelelnie, majd amikor 1837–1838-ban hegeli szellemű dolgozatot tesz közzé, az egyházkerület a
hegeli filozófia oktatásának befejezésére szólítja föl: a fölszólítás hatására Tarczy lemond a filozófia
tanításáról. A hegeli filozófia recepciója ettől kezdve határozott politikai ellenállásba ütközik. A
morális dimenzió egy folyóiratban föltett, a hegeli rendszernek a valláshoz való viszonyát firtató
vitakérdések nyomán jön létre. A hegeli hagyomány értelmezése körül Németországban is
kibontakozó világnézeti harcok nálunk a hegelianizmus valláserkölcs elleni vagy melletti
állásfoglalásának – gyakran személyeskedésbe torkolló – vitatásává alakulnak. A politikai és erkölcsi
dimenziók preformálta vitatérben az antihegeliánusok a hegeliánus álláspont vallásellenességének és
forradalmiságának kimutatására törekszenek, a hegeliánusok ellenben a hegeli filozófia
valláserkölccsel és a fönnálló politikai renddel való konformitásának bizonyításán fáradoznak.

      A Hegel-vitát, történetileg tekintve, az antihegeliánus Vecsei József (1800–1855) református
lelkésznek egy 1838-as folyóiratcikke indítja el: saját korábbi, Hegelt élesen bíráló tanulmányáról
Hegel lelkes követője, a nagykőrösi református líceum tanára, Warga János (1804–1875) bírálatot ír,
mire válaszul Vecsei „barátságos kérelmet” intéz a hegeliánusokhoz, ironikus hangon kérve
fölvilágosítást a homályosnak és kártékonynak érzett hegeli filozófia tárgyában. A cikk nyomán indul
meg a több mint fél évtizedig tartó „pör”: „válaszok”, „nyilatkozások”, „sürgetések” és „kiigazítások”
követik egymást; hegeliánus oldalról Warga mellett az említett Tarczy Lajostól, Szeremlei Gábortól
(1807–1867) és Taubner Károlytól (1809–1860), antihegeliánus oldalról pedig Vecsei mellett a később
említendő Szontagh Gusztávtól.

10.2.3. A keretek kialakulása
A számottevő eltérések ellenére is egymáshoz sokban hasonlító két vitasorozat – összegzésképpen
megállapítható – kettős eredménnyel jár: elősegíti a hazai filozófia intézményesülését és a magyar
bölcseleti terminológia kialakulását.

      Egyrészt tehát filozófiai vita első ízben kerül szélesebb nyilvánosság elé: a bölcselet kilép az
iskolák falai közül, és az irodalmi folyóiratok közleményei révén társasági vitatémává válik.
Figyelemre méltó, hogy a diskurzusok nem csupán önálló kiadványként megjelenő pamfletekben
zajlanak: mindinkább folyóiratok vitacikkeiben is – a Kant-vita a Tudományos Gyűjteményben, a
Hegel-vita pedig a Tudományos Gyűjteményben, illetve az Athenaeumban és annak „melléklapjában”,
a Figyelmezőben. A két vita ebben a tekintetben határozott fejlődést is mutat: míg a Kant-vita azért
jellemzően kötetekben bontakozik ki, s folyóirat-lenyomatait a megjelent köteteket bíráló recenziók
jelentik – mely recenziók aztán egy újabb kötetbe gyűjtve válnak a polémia részévé –, addig a Hegel-
vita immár elsősorban folyóiratvita – anyagának törzsét maguk az egymással vitatkozó folyóirat-
közlemények képezik.

      Másrészt a viták nyomán jelentős fejlődésnek indul a magyar filozófiai műnyelv: a nézetcserék
határozottan hozzájárulnak a magyar nyelvű filozófia terminológiájának megszilárdulásához. Noha a
Kant-vitának, ahogy beszéltünk róla, még van latin nyelvű kontribúciója, alapvetően mindkét
nézetcsere nemzeti nyelven folyik le: a nemzeti nyelven történő filozofálás pedig elősegíti a kortársi
filozófiák terminusainak meghonosítását. A Kant-vitában ugyan antikantiánus oldalról még
megszólalnak a filozófiai terminusok magyarítását általában is ellenző hangok, a Hegel-vitában
azonban már antihegeliánus pozícióból is megfogalmazódik a magyar bölcseleti terminológia
kialakításának szükségessége. A nyelvi tudatosság, tanulságos megfigyelni, mindkét vita
legjelentősebb teljesítményeiben érhető tetten a legvilágosabban. A kantiánus Márton István
mondott Schmied-fordítása is, az antihegeliánus Szontagh Gusztáv említendő magyar filozófiai
„propylaeumai” is hangsúlyosan reflektálnak a filozófia magyar nyelvűségének problémájára, s az
olvasó helyzetét megkönnyítendő mindkettő fölsorolja az általa használt terminusokat: Márton
művének a végére illesztve szerepel a fogalmak magyarázatát nyújtó „Erköltsi Szótár”, Szontagh
műve pedig a bevezetésében veszi számba saját szakkifejezéseit.
      A filozófia intézményesítésében és szélesebb körű terjesztésében – hogy tehát a bölcseleti
problémák vitatása lassan kiszabadul az iskolák falai közül – a meggyökeresedő folyóirat-kultúra
mellett a Magyar Tudományos Akadémia 1825-ös megalapítása játszik jelentős szerepet. Az
Akadémia – eredeti elnevezése szerint: a „Magyar Tudós Társaság” –, ismeretesen, a „kultúrnemzet”-
teremtés intézményeként jön létre: a megszülető új nemzet nyelvének és kultúrájának
létrehozásában kell szerepet vállalnia. Feladata a tudományok és az irodalom nemzeti nyelven
történő művelésének elősegítése lesz. Az alapítók, a romantika nemzeti ébredési mozgalmának
képviselői tökéletesen tisztában vannak a bölcseletnek a nemzeti kultúra szervezésében játszott
szerepével, az intézmény létrehozása során kiemelkedő jelentőséget tulajdonítanak tehát a filozófiai
tudományoknak. A megszervezett hat tudományos osztály sorában a filozófiai osztály ennek
megfelelően a második, mindjárt a nyelvtudományi osztály után következik. Az Akadémia első
évtizedeinek felhívásai, pályadíjai, rendezvényei és kiadványai valóban jelentős szerepet játszanak a
filozófiatudomány meghonosításában. A filozófiai nyelv fejlesztésének és egységesítésének törekvése
hozza létre a korszak filozófiai tudományosságának talán legjelentősebb teljesítményét, a legelső
önálló magyar nyelvű bölcseleti fogalomgyűjteményt, az 1834-ben megjelent Philosophiai Műszótárt.
Az egyes tudományszakok terminológiájának összegyűjtésére és egységesítésére irányuló akadémiai
fölhívás nyomán elkészülő mű alapos munkával összegyűjtött anyaga a teljesség igényével közli az
egyes szakterminusok különféle magyar fordításait, használatukra nézve azonban nem fogalmaz meg
javaslatokat, így csak csekély mértékben képes csökkenteni a korszakban még uralkodónak
mondható szaknyelvi zűrzavart.

      Részben a Hegel-vita, részben az Akadémia filozófiaösztönző szerepe képezi a hátterét a magyar
filozófia első bölcseleti iskolája, az úgynevezett „egyezményes” filozófiai iskola kialakulásának. Az
1830-as évek végétől az 1850-es évek derekáig az Akadémián hegemón szerepet játszó irányzat a
sajátosan magyar „nemzeti filozófia” megteremtését tűzi ki célul. Meghatározó egyéniségei a magyar
tudományosság preszcientikus korszakának jellegzetes, számos területre kalandozó alakjai: a
lelkész Hetényi János (1786–1853) egyaránt próbálkozik szépirodalmi, közgazdasági, történeti és
vallástörténeti munkákkal, a nyugalmazott katonatiszt Szontágh Gusztáv (1793–1858) mezőgazdasági
értekezéseket tesz közzé és egyike az első hazai szépirodalmi kritikusoknak. Mindketten – a
„spekulatív beállítottságú” bölcseletekkel szemben – valamiféle „praxisorientált” és – a „szélsőséges”
irányzatokkal szemben – a „kizárólagosságok” és „egyoldalúságok” ellen valamiféle
„szintézisigénnyel” föllépő bölcseletnek gondolják a megteremtendő magyar filozófiát. Hetényi,
közelebbről, „kalobiotizmusról” beszél: a filozófiának eszerint az elvontságokba vesző spekulatív
bölcseletekkel szemben „életrevaló”, az „életszépítést” szolgáló gyakorlati bölcseletnek kell lennie.
Szontagh filozófiai propedeutikájában (Propylaeumok a magyar philosophiához, 1839) az idealizmus
és a racionalizmus közötti harmónia szükségessége mellett érvel, társadalomfilozófiájában
(Propylaeumok a társasági philosophiához, tekintettel hazánk viszonyaira, 1843) az állagvédő
konzervativizmus és a forradalmi radikalizmus közötti reformer álláspont képviseletét igyekszik
megfogalmazni.

      A csoportosulás valójában nem képez szigorú értelemben vett „iskolát”: nem alkot tehát
teljesen azonos hagyományokra támaszkodó, hasonló problémákat vizsgáló és koherens
fogalomrendszert alkalmazó, mesterek és tanítványok között átívelő kontinuitást teremtő filozófiai
irányzatot. Az eklektikus forrásokból táplálkozó, közepes színvonalú egyezményes iskola jelentősége
nem gondolati súlyában, hanem művelődésalapító szerepében áll. A nemzeti és filozófiai
elmaradottság tudatának kihívására – az egyezményesek példája nyomán – a következő évszázadban
többször, több gondolkodónál is felbukkan a sajátos „nemzeti filozófia” válaszának kísérlete.
      Az intézményteremtési erőfeszítések nyomán azután a 19. század közepére két gondolkodó
munkásságával is jelentős teljesítmény születik. Az irodalmár és esztéta Erdélyi János tanulmányai a
kor színvonalán álló hegelianizmust képviselnek, az állambölcselő Eötvös József nagymonográfiája a
liberalizmus korabeli önreflexiójára vállalkozik.

      A hazai népiesség meghatározó teoretikusának számító – így inkább az irodalomtörténetben
számon tartott – Erdélyi János (1814–1868) csak későn, hosszú irodalmár pálya után fordul a filozófia
felé. A hegelianizmus elkötelezettje lesz: az azokban az években az európai filozófiában már
mindinkább plauzibilitását vesztett hegeli filozófia követőjeként veszi föl újra a Hegel-vita elejtett
fonalát, fordul szembe az egyezményesek „nemzeti filozófiájával”, illetve fog neki a magyar bölcseleti
múlt föltérképezésének.

      Saját bevallása szerint már előbb hegeliánus, mintsem Hegelt megismerte volna. Valóban: már
korábban, filozófiai működésének megkezdése előtt kifejtett irodalmi tevékenysége is határozottan
nyitottnak látszik a hegeli fogalomrendszer iránt. A népiesség általa megfogalmazott változata – a
népi gyökerű nemzetteremtés programja – ugyanis egyként támaszkodik Herderre és Hegelre:
Herdert Hegellel kiegészítve és Hegelt Herderben föloldva egyszerre szólaltatja meg a különbség
iránti vágyat és az egységre vonatkozó meggyőződést. Népi megújulás, nemzetté válás és
polgárosulás; a népköltészet hagyománykincsének fölfedezése, a nemzeti irodalom létrehozása, a
világirodalomba történő bekapcsolódás: Erdélyi számára egyazon út egymást követő szakaszainak
minősülnek tehát. Nép és nemzet – népköltészet és nemzeti költészet – ilyen szoros összefüggésének
koncepciója vezeti ahhoz, hogy filozófiai munkáiban immár közvetlenül a magyar hegelianizmus
programját hirdesse meg. Amikor tehát a forradalom bukása után előveszi a hegelianizmust – előbb
óvatosan, oktatási célra szerkesztett összefoglalásaiban, majd fölbátorodva, publikus cikkeiben –,
akkor föllépése úgy értékelhető, mint a korábbi Hegel-pör újrafölvételének nagyszabású kísérlete.

      E tekintetben legjelentősebb munkája A hazai bölcsészet jelene (1857) című terjedelmes
vitairata. Ez, egyfelől, a filozófia általánosságfogalma felől gyakorol bírálatot az egyezményesek
nemzeti filozófiája fölött. Az egyezményes iskola törekvését egyértelműen aggályosnak minősíti, a
filozófiai elmaradottság fölszámolásának sajátos nemzeti útját nyilvánvaló tévútnak nyilvánítja. Az
egyezményesek bírálatát, közelebbről, három tételre építi: vitairatát meghirdetett bölcseletük
„életrevalóságának”, „népszerű előadásának” és „nemzetiségének” követelésével szemben
fogalmazza meg. Az „életrevalóság” elvének bírálata, nyilvánvalóan, közvetlenül az egyezményesek
említett praxisfilozófiai törekvésének kritikáját fogalmazza meg. Az „életrevalóság” Erdélyi
fölfogásában valamiféle szűkagyú prakticizmussal azonosul: aki közvetlen hasznot és társadalmi
befolyást óhajt a filozófiától, az, úgymond, nem ismeri a gondolat természetét, a tudomány lassú, ám
annál tartósabb hatalmát. A „népszerű előadás” követelményének bírálata az egyezményes
praxisfilozófia másik fontos törekvésének: a gyakorlati irányú magyar nemzeti filozófia
közérthetőségének kritikáját jelenti. A „népszerű előadás” előírása Erdélyi szemében valójában a
bölcseleti tevékenység ostoba popularizálása: aki a filozófiai terminológia autonómiáját támadja, az a
saját szaknyelv szükségességét tagadja meg a bölcselettől. A „nemzetiség” követelésének bírálata
végül az egyezményes praxisfilozófia sajátos nemzeti jellegét vitatja. A sajátképpen magyar, nemzeti
filozófia tételezése Erdélyi hegeliánus meggyőződése szerint valamiféle fogalmi zavar eredménye: aki
sajátos nemzeti filozófiát követel, a képzetet fölcserélvén a gondolattal, a különösséget próbálja
általánossá emelni.

      A „nemzeti filozófia” egyezményes-harmonisztikus változatának a kritikája ugyanakkor,
másfelől, maga is a „nemzeti filozófia” bizonyos változatának elfogadásán alapul. Erdélyi – érdemes
erre fölfigyelni –, miközben valóban éles és éles elméjű bírálatot fogalmaz meg a „nemzeti filozófia”
gondolatával szemben, valamiképp maga is a „nemzeti filozófia” elkötelezettje marad:
filozófiafogalma ugyanis közvetlen kapcsolatot tételez nemzet és filozófia – nemzetkarakter-nemzeti
gondolkodás és egy bizonyos (tudniillik a hegeli) filozófia – között. Mint nyelvbölcseleti nézetei
világosan mutatják, Erdélyi meggyőződése szerint létezik sajátosan magyar nemzetkarakter: a magyar
nemzet karakterében pedig a magyar nép szelleme nyilvánul meg. Ahogy az egyezményesek, Erdélyi
is erre a nemzetkarakterre-népszellemre igyekszik filozófiát építeni, míg azonban az egyezményesek
valamiféle autochton, idegen hatásokat kizáró vagy legalábbis beolvasztó nemzeti filozófiát
tételeznek, addig Erdélyi éppen egy idegen filozófiában – a kortársi hegelianizmusban – fedezi föl a
magyar gondolkodással adekvát bölcseletet. Erdélyi sajátképpen magyar filozófiája így a
hegelianizmus lesz: ennek spekulatív dialektikája az, amely szerinte spontán formában a magyar
népszellem megnyilvánulásaiban is fölfedezhető.

      Ez a meggyőződés vezeti el a magyar filozófiatörténeti vizsgálódásokhoz is. Terjedelmes – bár
befejezetlen és kiadatlanul maradt (csak posztumusz megjelent) – monográfiájában a magyar
filozófia korai történetét dolgozza föl. A bölcsészet Magyarországon (1885) a 17. század végéig tekinti
át a hazai bölcselet megnyilvánulásait: a munka a kérdés máig forrásértékű összefoglalásának
tekinthető.

      A századközép másik jelentős teljesítményét nagy államtudományi művével Eötvös József
(1813–1871) nyújtja. Eötvöst – Erdélyihez hasonlóan – nem elsősorban a bölcselettörténet tartja
számon. Mint a polgári nemzetté válás korszakának kiemelkedő szereplőjére, elsősorban inkább a
politikatörténet és az irodalomtörténet hagyománya fordít figyelmet rá: a politikatörténet az
államférfit – az első felelős kormány tagját, a kiegyezés művének társalkotóját, a szabadelvű
jogalkotás alapvető törvényeinek szövegezőjét – tartja szem előtt, az irodalomtörténet pedig az írót –
versek, novellák, elsősorban pedig a magyar prózafejlődés szempontjából alapvető regények
alkotóját – méltatja. Noha államtudományi munkáját maga is fő művének tekinti, és a magyar
liberalizmus hagyományának historizáló megteremtői is alapműként igyekeznek kanonizálni, a
filozófus Eötvös a köztudatban mindmáig kevéssé foglalta el a helyét.

      A mondott mű, az eredetileg németül írott, ám azonnal magyarul is közzétett, kétkötetes Der
Einfluss der herrschenden Ideen des 19. Jahrhunderts auf den Staat (A XIX. század uralkodó eszméinek
befolyása az államra, 1851–1854) nem csupán közvetlen politikai-ideológiai vállalkozás eredménye
pedig: határozott politikafilozófiai előfeltevésekre igyekszik támaszkodni, és világos
tudományelméleti programot próbál követni. A hosszú ideig írott és bonyolult struktúrájú munka első
szinten, természetesen, politikai célokat követ: voltaképp nem más ugyanis, mint a forradalmak
bukása utáni röpirat-irodalom terméke. Az európai színtér meghatározó államainak kortársi
fejleményeit követve – a francia, a német és az osztrák fejlődés eseményeit számba véve –
értelmezni igyekszik tehát az alkotmányos mozgalmak bukásának és az abszolutizmusok
fölemelkedésének okait. Értelmezésének hátteréül azonban, mintegy második absztrakciós szintként,
politikafilozófiai előfeltevések szolgálnak: a gondolatmenet itt a század uralkodó eszméinek – a
szabadságnak, az egyenlőségnek és a nemzetiségnek – szociológiai irányultságú fogalomanalíziseit
nyújtja. Ez a második szint a munkát a liberalizmus politikafilozófiai önreflexiójának a korabeli európai
törekvésekkel rokon vállalkozásává teszi. A politikafilozófiai szint alatt végül fölfedezhető egy
harmadik       absztrakciós    szint   is:    a   monográfia      tudományfilozófiai-tudományelméleti
fogalomrendszerének szintje. Ennek célja a tudományos megismerés régi, kudarcot vallott
módszereinek fölülvizsgálata, és új, sikerrel kecsegtető módszereinek kidolgozása.

      A három absztrakciós szint azonban, úgy tűnik, nem egészíti ki szervesen egymást. A változóban
lévő politikai folyamatokra irányuló közvetlen reflexió inkább akadályozni látszik, hogy Eötvös
végigvigye a tárgyalt problémák szisztematikus politikafilozófiai és tudományelméleti elemzését: a
politikai-publicisztikus röpirat, lehet mondani, maga alá gyűri a tudományos-filozófiai monográfiát.
Ennek következtében a mű nem kapcsolódik egyértelműen valamely határozott filozófiai
problémahagyományhoz. Gondolatmenetei, ellenkezőleg, fejezetről fejezetre váltogatják a különféle
problémahagyományokat: az olvasó így hol a természettudományos szemlélet, hol az empirizmus,
hol a pozitivizmus, hol meg a hegelianizmus előfeltevéseivel és fogalmaival találkozik benne.

      Az Uralkodó eszmék nagyigényű vállalkozás: a magyar gondolkodástörténetben először kísérli
meg a korproblémák nemzetközi kontextusba ágyazott szisztematikus bölcseleti elemzését. Hogy a
kísérlet végül is nem jár sikerrel – a mű tehát nem éri el a liberalizmus nagyszabású önreflexióinak
(mondjuk, Tocqueville vagy Mill műveinek) színvonalát –, azt módszertani eklekticizmusa
magyarázza.

10.3. Az intézményrendszer kiépülése és működése
A 19. század második fele kevés újdonsággal szolgál. Irányzatilag a pozitivista katedrafilozófia
hegemóniája érvényesül, számottevően nem épül tovább a filozófia intézményrendszere. A
változások a század utolsó harmadában indulnak meg: ezek eredményeként megszilárdul a filozofálás
infrastruktúrája, teljesen kiépül a bölcseleti intézményrendszer, a szellemi élet egészén belül önálló
helyet nyer a filozófiai élet.

      A folyamat alakításában meghatározó szerepet játszik a hazai filozófusoknak a 19. század
közepén született és egyetemi tanulmányait nyugati/német egyetemeken végzett csoportja. Ennek a
körnek – amelynek tagjai közé tartozik például a Kant-recepcióban fontos szerepet játszó Medveczky
Frigyes (1856–1914) vagy a magyar filozófiai műnyelv megszilárdításában érdemeket szerző Bánóczi
József (1848–1926) – a gondolkodói hazatérve immár nem csupán a pozitivizmust hozzák magukkal: a
korszak megerősödő történeti szemléletét és kibontakozó neokantiánus irányzatának befolyását is. A
pozitivizmus hazai hegemóniájának lassú oldódásával fokozatosan enyhül, majd megszűnik a filozófia
legitimációs kényszere, újabb lendületet vehet hát az intézményteremtés.

      A megszülető új intézmények jelentősen pluralizálják a hazai bölcseleti teret. Az első magyar
filozófiai szakfolyóirat, a Magyar Philosophiai Szemle 1882-ben indul, kezdetben a pozitivizmus és a
kantianizmus összeegyeztetésének programjával, később mindinkább kizárólagosan pozitivista irányt
követve. A Szemlét 1892-től az Athenaeum váltja föl: ez a kezdeti pozitivizmusát előbb, a századelőn
az „újidealista” irányokkal, majd a két háború között a szellemtörténeti korérzékelés különféle
változataival fölcserélő folyóirat a filozófiai tudományosság legfontosabb orgánuma lesz. A filozófiai
élet tagoltságát legjelentősebben azonban az 1901-ben megalakuló Magyar Filozófiai Társaság bővíti.
Ez a – kezdetben a hivatalos filozófiai tudományosság ellenében szerveződő, később mindinkább
annak részévé váló – szerveződés, a maga rendezvényeivel és kiadványaival igyekszik hárompólusúvá
tenni a magyar filozófia életet: működése nyomán az egyetemi és az akadémiai filozófiai
tudományosság mellett a társasági filozófia is a filozófiai élet legitim szereplője lesz.

      A vázolt fejlemények meghatározó közreműködője, a mondott gondolkodói csoport legjelesebb
alakja, a magyar filozófia kiemelkedő intézményteremtője, a századforduló talán legfontosabb
szereplője Alexander Bernát (1850–1927). A magyar filozófiatörténet érdekes alakjai közé tartozik:
azok közé, akiknek hatása jelentékenyebb, mint teljesítménye. Ha az intézményteremtőt nézzük, a
korszakban, sőt talán a magyar filozófiatörténeti folyamat egészében sincs nála jelentékenyebb
személyiség. Ha a filozófusra tekintünk, talán korszakában, a századforduló-századelő idején,
pályatársai és tanítványai között is akadnak nála mélyebb és eredetibb gondolkodók. Ő elsősorban is
közvetítő, a bölcselet különféle európai hagyományainak meghonosítója: terjedelmileg hatalmas és
tematikailag sokágú életművét a jó értelemben vett ismeretterjesztés nemes pátosza hatja át.
      Alexander, kétszemeszternyi hazai tanulmányok után, nem kevesebb mint hat esztendőt tölt
Nyugaton, német, francia és angol egyetemeket látogatva. Ahogy minden nemzedéktársára,
indulásakor őrá is két irány hat a legerősebben: a pozitivizmus és a neokantianizmus. Ahogy azonban
nemzedéktársai közül csupán kevesen, ő mindvégig megőrzi mindkét irány erős befolyását. A filozófia
tudásszintetizáló feladatának pozitivista meggyőződése és transzcendentális természetének
(neo)kantiánus fölfogása: mindkettő olyasmi, ami egész pályafutását végigkíséri. Rendkívül
termékeny szerző lévén, hatalmas életművet alkot: filozófiai-filozófiatörténeti, esztétikai-
irodalomtörténeti, pszichológiai munkák sorát írja és jelenteti meg. Eklektikus-impresszionisztikus
bölcseleténél mindazonáltal jelentősebb tudományszervezői és tudományos ismeretterjesztői
munkája. Elsősorban nem is originális gondolkodónak tekinti önmagát: közvetítőnek és tanárnak, aki
az európai filozófiai kultúra értékeivel ismerteti meg közönségét, aki a filozófiatörténeti kánon
klasszikusainak rendszereit tárja olvasói elé. Munkásságának súlypontja, lehet mondani, nem is
sajátképpen filozófiai-tudományos tevékenységére esik: legalább annyira a tanári, publicisztikai,
fordítói és szerkesztői munkájára.

      Alexander meghatározó szerepet játszik a hazai filozófiai intézményrendszer megújításában-
kiépítésében. A szűkebb értelemben vett, akadémiai-egyetemi bölcseleti intézmények legfontosabb
megújítóinak egyike: 1892-es levelező taggá választásától az Akadémia, 1895-ös – a kifejezetten
számára létrehozott filozófiatörténeti tanszékre történő – egyetemi tanári kinevezésétől a budapesti
egyetem elnökévé választásától (1915) a Magyar Filozófiai Társaság modernizálásának első számú
alakja. A filozófiai élet megszületését célzó, tágabb értelmű intézményépítő tevékenységének
középpontjában ifjúkori barátjával és hűséges szellemi társával, az említett Bánóczi Józseffel együtt
szerkesztett híres könyvsorozata, a Filozófiai Írók Tára áll. A nehezen túlértékelhető hatást gyakorló
vállalkozás négy évtizedet ölel át: 1881-ben indul el és 1919-ben ér véget, hogy aztán csak a húszas
évek közepén éledjen újjá rövid időre. Összesen huszonkilenc – a 20-as években megjelenteket is
számolva: harmincöt – mű jelenik meg a sorozat keretében: a preszókratikusoktól és Platóntól
Arisztotelészen, Brunón, Descartes-on, Pascalon, Spinozán, Hume-on, Diderot-n és Kanton keresztül
Schopenhauerig és Bergsonig az európai filozófiai kánon megannyi szereplője. A
magánvállalkozásban elkezdett, de az Akadémia erkölcsi-anyagi támogatását élvező sorozattal
Alexander kettős célt tűz maga elé: a magyar filozófiai terminológia megszilárdítását, illetve a hazai
filozófiai élet kibontakoztatását. Munkájának jelentőségét mutatja, hogy a vállalkozás lényegében
mindkettőhöz alapvetően járul hozzá.

      Az új intézményi alapokon a századelőtől, különösen pedig az 1910-es évektől komoly filozófiai
föllendülés indul meg: beköszönt a magyar filozófia történetének első virágkora. A magyar
fejlődésben a nyugati fejlődéshez képest megkésett pozitivista orientációt az új idealizmus különféle
irányzatainak recepciója váltja fel. A folyamat előkészítésében említésre érdemes szerepet játszik egy
irányzatokba nemigen sorolható és intézményesen nehezen klasszifikálható gondolkodó: Palágyi
Menyhért       (1859–1924). Eredetileg      természettudományos       végzettségű    és     kezdetben
irodalomszervezői szerepet vállaló alakként csak viszonylag későn találkozik a filozófiával, akkor
azonban rögtön a korszak nemzetközi-német bölcseleti diskurzusának középpontjába kerül.
Ismeretelméleti dolgozataival a pszichologisták és antipszichologisták vitájában foglal állást, tér- és
időelméleti kutatásaival a relativitáselmélet előkészítői közé számít, kései, már németországi
emigrációja idején írott tanulmányaival a vitalista filozófia elindításában játszik szerepet. Az ő
közreműködésének is köszönhetően a századforduló táján határozottan megváltozik a filozófiai
légkör. Gyorsan befogadóra talál az értéktudományos neokantianizmus, a dilthey-i életfilozófia, a
bolzanói logika, a husserli fenomenológia és a meinongi tárgyelmélet. Az „újidealista” paradigma
meghonosításában elsősorban két csoportosulásnak van meghatározó szerepe: a századfordulón a
Böhm-tanítványoknak, a tízes években pedig a Lukács-körnek.
      Az előbbi csoportosulás alapítója, Böhm Károly (1846–1911) még az Alexanderféle
nemzedékhez tartozik, azonban viszonylag későn sikerül beépülnie a hivatalos intézményrendszerbe,
és még később sikerül számottevő hatást gyakorolnia. Az előbb említett Magyar Philosophiai
Szemle alapító szerkesztője, ám hosszú ideig középiskolai tanári munkára kényszerül: csak meglett
emberként, 1896-ban nyer katedrát a kolozsvári egyetemen. Mint a századvég-századforduló
legjelentősebb hazai gondolkodóinak egyike, paradigmatikus szellemi fejlődésutat jár be. Korszaka, a
múlt század utolsó harmadának és a század első évtizedének időszaka a kontinentális filozófia
hatalmas fordulatának éveivel esik egybe: ahogy valamennyi pályatársa, ő is az antimetafizikai
pozitivizmus jegyében indul el, és a metafizikai „újidealizmushoz” érkezik el. Indulásának rövid
bölcseleti kaleidoszkópját maga mögött hagyva, érett gondolkodóként rendszert épít tehát,
lényegében folyamatosan, három évtizeden keresztül. Szándéka szerint egyetlen rendszeren dolgozik
mindvégig: egységesnek szánt, hatkötetes – bár második három kötetében csak posztumusz
megjelent – fő műve, Az ember és világa (1883–1942) címet viseli. Ez az egyetlen rendszer azonban
az elkészült művek felől tekintve két rendszernek látszik. Az egyik – a mű első két kötetében (1882,
1893) körvonalazódó – a kantianizmus és a pozitivizmus összeegyeztetésével kísérletező, pozitivista-
antimetafizikai szisztéma, a másik – a munka következő négy kötetében (1906, 1912, 1928, 1942)
megjelenő – a badeni neokantiánusok törekvéseivel rokon értékfilozófiát kidolgozó, új idealista-
metafizikai konstrukció. A fejlődésút, láthatóan, a kontinentális filozófia századfordulós átalakulását
követi: a pozitivizmustól az új idealizmusig, az antimetafizikától a metafizikáig jut el.

       Böhm kiindulópontja az egyfelől comte-izált, másfelől fichteizált Kant. A comteizált Kanttal a
korai – pozitivisztikus-antimetafizikus – neokantianizmus programját kívánja végrehajtani: a
tapasztalat határait megállapító Kant és a tapasztalat adatait rendszerbe foglaló Comte
összeegyeztetését szeretné elvégezni. A fichteizált Kanttal a kriticizmust szubjektív idealizmussá
alakítja: az ismerettárgy szükségképp alanyi jellegének hangsúlyozásával a valóságot tudatunk
képeként fogja fel. A valóság eszerint projekció eredménye: az én által öntudatlanul kivetített képnek
a tudatos utánképzésével egyenlő. A konstrukció szolipszizmusát a – kanti általános tudat nyomán
kialakított – transzcendentális szubjektum tételezése akadályozza meg. A valóság: interszubjektív
közeg, mert tételezve van a transzcendentális szubjektum, az „öntet” – az öntudatos és öntudatlan
lelki tevékenységek funkcionális egysége. Az „öntétben” a folyamatosan tevékeny szellem önmagát
fejti ki, s a valóság ennek az önkifejtésnek az eredménye.

     A böhmi rendszer ezen a ponton válik pozitív naturalista bölcseletből normatív
érvényességfilozófiává. A szellemnek ugyanis nem csupán öntudatlan, de tudatos projekciói is
vannak. Az öntudatlan projekciók a létező valóságot alkotják meg, a tudatos projekciók a
megteremtendő értékvilágot írják elő. A „való” mellett tehát kibontakozik a „kellő”, az ontológia
mellett előtűnik a deontológia, a megismerés mellett megjelenik az értékelés. A körvonalazódó
értékelmélet egyszerre antropológia, történetfilozófia és kultúrfilozófia. Az antropológia az absztrakt
emberkép fundamentumává teszi az értékproblémát, a történetfilozófia az ember- és kultúrafejlődés
kibontakozását építi az értékek belső dialektikája, a kultúrfilozófia pedig a különböző kultúrszférákat
magyarázza az értékek tipológiája segítségével.

     A böhmi rendszer végeredménye tehát kriticista értékelméletbe ágyazott, történet- és
kultúrfilozófiává táguló transzcendentálfilozófia. Szintetizáló jellegével és sokféle területen
érvényesülő magyarázóerejével rendkívüli hatást gyakorol Böhm kolozsvári tanítványaira. A később
önmagát Erdélyi Iskolaként meghatározó csoportosulás, mestere kései filozófiáját követve, a 10-es
években a badeni neokantiánusokkal rokon értékfilozófiai programmal indul. Gondolkodói – a
korszak protestáns filozófus- és teológusnemzedékének később, a két háború közötti fejlődést
tárgyalva említendő alakjai – a neokantianizmus előfeltevéseivel és kategóriarendszerével fognak
munkához: filozófiájukat normatív módon értelmezik, transzcendentálfilozófiai keretbe foglalt
értékfilozófiaként határozzák meg, és hangsúlyozottan elhatárolják a pozitív-naturalista-relativista
irányzatoktól.

      A századelő másik jelentős csoportosulása a fiatal Lukács György körül tömörül.
Kötetünk 8.13. fejezetében már bemutatott Lukács pályáját itt nem tárgyaljuk, a magyar filozófia
fejlődésfolyamatában betöltött szerepe miatt azonban föltétlenül meg kell emlékeznünk az általa
létrehozott, század eleji szellemi műhelyekről. Rövid életű – mindössze két, 1911-ben megjelent
lapszámot megérő –, Fülep Lajossal együtt szerkesztett folyóiratának, A Szellemnek a kortárs német
bölcseleti szemle, a Logos a mintája. A hivatalos egyetemi-akadémiai tudományosságtól
hangsúlyozottan független orgánumnak a szerkesztők kettős feladatot szánnak: a hazai filozófiai
kultúra terjesztésének, illetve az antipozitivista-metafizikai „újidealizmus” térhódításának
elősegítését. A két feladat a szerkesztők szerint nem különül el, hanem szorosan összekapcsolódik
egymással: a gazdag és élénk filozófiai kultúra hiányáért ugyanis az antimetafizikus pozitivizmust
tekintik felelősnek, a hiány megszüntetését ezért éppen az új metafizikától várják. Az 1915-től
létrejövő szellemi csoportja, az eredetileg szűk körű baráti társaságnak induló Vasárnapi Kör
hasonlóképp a századelő ellenkultúrájának megnyilvánulása: kötetlen beszélgetéseinek résztvevői –
majd a belőle kinövő Szellemi Tudományok Szabad Iskolája előadássorozatának előadói – részben
kantiánus, részben életfilozófiai fogalmi keretbe foglalt etikai idealizmust képviselnek.

     A Lukács-kör tagjaként indul a magyar filozófia számos jeles alakja. A fiatalon meghalt és a
hivatalos filozófiatudomány intézményrendszerébe beépülni nem tudó Zalai Bélát (1882–1915) maga
Lukács nevezi az „egyetlen eredeti magyar gondolkodónak”. A túlnyomórészt kéziratban és részben
töredékben maradt tanulmányokat maga után hagyó filozófus előbb a husserli fenomenológia
pszichologizmusbírálatát követi, majd a tárgyelmélet felé fordul, hogy végül általános
rendszerelmélet (A rendszerek általános elmélete, 1984) kidolgozásába kezdjen. A
művészetfilozófus Fülep Lajos (1885–1970) a kultúrkritikai művészetértelmezéstől a népiesség
teoretikus megalapozásának kísérletéig jut el. Ugyancsak a Lukács-kör résztvevőjeként indul a pályája
számos, később az emigrációban nemzetközi hírnevet szerző gondolkodónak. A radikális
metafizikusként jelentkező Mannheim Károly (1893–1947) előbb, a két háború között a – tudás
„létbeágyazottságának” tanát megfogalmazó – tudásszociológia kidolgozójaként válik ismertté, majd
a második világháborút követően a „tudatos társadalomszervezés programjának” elkötelezettje lesz.
A művészetteoretikus Hauser Arnold (1892–1978) művészettörténeti kiindulópontú kutatásait
részben művészetszociológiai, részben a művészettörténet valamiféle történetfilozófiáját kidolgozó
elméletté fejleszti.

      Noha nem kapcsolódnak közvetlenül Lukács köréhez, a századelő magyar szellemi felvirágzása
adja a hátterét számos más gondolkodó emigrációs teljesítményének is. A „gazdasági antropológia”
megteremtőjeként ismert gazdaságfilozófust, Polányi Károlyt (1886–1964) a filozófiatörténet
elsősorban nagy hatású liberalizmuskritikai művével tartja számon. A sikeres természettudományos –
fizikai kémikusi – karrierjét tudományfilozófusi pályájára cserélő Polányi Mihály (1891–1976) a
„személyes tudás” elméletét alkotja meg: „posztkritikai filozófiája” a hagyományos formalista
analitikus-pozitivista tudományfilozófia meghaladásában és a tudományfejlődés posztpozitivista
teóriáját megfogalmazó kuhni paradigmaelmélet előkészítésében játszik kiemelkedő szerepet. A
század elején a fiatal Lukács írásaitól befolyásolt esszéistaként induló Szilasi Vilmos (1889–
1966) németországi emigrációjában a művészetfilozófiától az ismeretelméleten át a
tudományfilozófiáig jut el, a platonista misztikától a kantiánus és fenomenológiai állásponton
keresztül pedig a heideggeriánus fölfogáshoz érkezik meg. A politikai filozófus Kolnai Aurél (1900–
1973) liberális konzervatív alapokon, a nyugati értékek keresztény védelmezőjeként fogalmazza meg
a náci totalitarizmus nagyszabású bírálatát, illetve a tökéletesség vágyától vezetett utópikus
beállítottság kritikáját.

      Az első világháborút követő összeomlás, a forradalmak sokkja és a történeti államterület
fölbomlását követő válság a hazai filozófiai életben is éles cezúrát eredményez. Az ellenforradalmi
kurzus ideológiailag a marxizmustól a polgári radikalizmuson át egészen a liberalizmusig terjedő
eszmei mezőt nemkívánatossá nyilvánítja: a tudományos életben egész tudományágak üldözése
kezdődik meg, személyileg a kommün kommunista politikusaitól a forradalmak idején bármilyen
szerepet vállalt polgári tudósokig sokan külső vagy belső emigrációba kényszerülnek. A századelő
filozófiai virágkora véget ér, a fejlődés megtorpan. A korszak meghatározó irányává az
„újidealizmust” történet- és kultúrfilozófiává alakító szellemtörténet válik: mellette minden más
iskola befolyása csekély marad, így a visszaszorulóban lévő neokantianizmusé és a szórványosan
jelentkező német egzisztencializmusé is.

      Az intézményes kondíciók ugyanakkor csak csekély mértékben módosulnak. Változatlan marad
az akadémiai és a társasági filozófia, az egyetemi filozófia pedig tovább pluralizálódik: immár négy
tudományegyetem működik az országban a budapesti és a tízes években alapított debreceni egyetem
mellett a kolozsvári egyetem utódaként alapított szegedi és a pozsonyi egyetem utódaként
létrehozott pécsi egyetem.

     A korszak kiemelkedően legjelentősebb alakjának Pauler Ákos (1876–1933) látszik: a periódus
első másfél, Pauler halálig terjedő évtizede akár a magyar filozófiatörténet „Pauler-korszakának” is
minősíthető. Nem egyszerűen a korszak filozófiai tudományosságának intézményesen
legpozicionáltabb alakja: az Akadémia tekintélyes tagjaként az akadémiai, a budapesti egyetem
megbecsült professzoraként az egyetemi és a filozófiai társaság köztiszteletben álló elnökeként a
társasági filozófia meghatározó szereplője. Nem, ő valóban a korszak legkiemelkedőbb bölcselője:
autentikus teljesítménye, nagy hatású rendszere avatja iskolateremtő egyéniséggé.

      Filozófiai álláspontja érdekes pályát fut be: metafizikai velleitásokat eláruló kezdetek után a
pozitivizmustól a pozitivizmus és a kantianizmus egyeztetésének kísérletén, majd a kantianizmuson
keresztül a logikai platonizmusig ível, hogy azután a teista metafizikához érkezzék meg. Noha
gimnazista éveiben metafizikai illúziókat táplál magában, egyetemi tanulmányait elkezdve és
rendszeres publikációs tevékenységbe fogva mégis határozottan a pozitivizmus elkötelezettjévé válik.
A természetfilozófia fogalmának és feladatainak szentelt doktori értekezése a pszichológiában
középponti filozófiai diszciplínát látó Wundt erős hatását mutatja. Pozitivista korszakát lezárva, a
századfordulótól fokozatosan az „újidealizmus” különféle áramlatainak recepciójában vállal szerepet.
Az etikai megismerés természetével foglalkozó monográfiájában már az értéktudományos
neokantianizmus és a husserli antipszichologizmus érvényesül: a munkában a logika, az esztétika és
az etika értékei – az igaz, a szép és a jó – már abszolút értékeknek minősülnek, olyan ideális
tartalmaknak, amelyek függetlenek a rájuk vonatkozó pszichológiai aktusoktól.

     Reprezentatív filozófiájára a tiszta logika platonizmusában talál rá. A platonizmus ideavilágának
harmóniája Pauler számára a világ zűrzavarával, esetlegességével, kételyével és instabilitásával
szembeszegezett rend, szilárdság, bizonyosság és változatlanság értékeit nyújtja. Platónt az
ideaelmélet megalkotásával az érzéki és az érzékfeletti kapcsolata érdekelte, Paulert, Platón kései
utódját a tiszta logika elméletének kidolgozásával csupán az érzékfeletti foglalkoztatja. Ott az
ideákban részesülő létezők teóriája az ideák és a valóság viszonyára keresett választ, itt a tiszta logika
alapelveinek elmélete az ideavilág belső viszonyait kutatja. Radikalizált platonizmus ez, a valóságos
létezők fogyatékosságaitól és esetlegességeitől végképp megszabadított, és azokra reflektálni nem is
kényszerülő, tökéletes ideavilág konstrukciója. Kidolgozója, mondhatnánk, elmenekül a valóság elől,
hogy az ideák honában találjon új otthonra.

      Tiszta logikai platonizmusát fő műve, a Bevezetés a filozófiába (1920) foglalja össze. A
rendszerét kifejtő művel Paulernek sikerül megteremtenie a magyar filozófiai irodalom
leghibátlanabb alkotásainak egyikét: a két háború között további négy kiadásban, valamint német
fordításban is napvilágot látó – az elmúlt években pedig újabb két kiadásban közzétett – alkotás,
lehet mondani, ma olvasva is hideg-életidegen tökéletességet sugároz. Gondolatmenetének három
szintjét érdemes megkülönböztetni: a rendszertani, a módszertani és a diszciplináris szintet. A
rendszertani szint a szaktudományok – a „valóságtudományok”, illetve a matematika – és a filozófia
viszonyára reflektál: a szaktudományokat nem a filozófia alapjaként meghatározva, hanem
ellenkezőleg, a filozófiát tekintve a szaktudományok alapjának. A módszertani szint a bölcselet
sajátos módszerét kutatja: a kutatás eredményeként ezt a módszert – a „valóságtudományok”
induktív és a matematika deduktív eljárásával szemben – a „redukcióban” megtalálva. A diszciplináris
szint végül a filozófián belül az egyes bölcseleti alaptudományok meghatározására vállalkozik: öt
bölcseleti alaptudományt, a logikát, az etikát, az esztétikát, a metafizikát, illetve az „ideológiát”
elkülönítve. A három szint az érvelésben nem különül el, ellenkezőleg: szorosan összefonódik
egymással. A rendszertan, a módszertan és a diszciplínaképzés egyaránt a bölcselet önállósága és
elsődlegessége melletti érvelés szolgálatában áll.

     A fő műben vázolt rendszer és az annak nyomán kidolgozott logikai összefoglalás álláspontjához
képest legutolsó művei újabb világnézeti elmozdulásról tanúskodnak. Bevezetésének a halála előtt
előkészített harmadik kiadása, kéziratban maradt metafizikája és töredékes tanulmányokból
rekonstruált ideológiája – a két utóbbi tanítványainak sajtó alá rendezői munkája nyomán
posztumusz jelenik meg – gondolkodásának határozott vallásos fordulatát mutatják. A platonista
ideavilág ezekben megszemélyesül, az igazság megismerésére irányuló törekvés vallásos
vágyakozássá formálódik, az Abszolútum Istenné alakul: Pauler végső filozófiája afféle teista
metafizikaként jellemezhető tehát.

      Paulerhez képest a korszak minden más filozófusa csak rövid említést érdemel. A pesti egyetem
másik filozófia tanszékét vezető Kornis Gyula (1885–1958) főként a német tudományosság
eredményeinek közvetítésével szolgáló munkái tematikailag a pszichológiától a történetfilozófián és a
politikatudományon át a pedagógia- és filozófiatörténetig ívelnek, irányzati tekintetben a
szellemtudományos        értékfilozófia     eklektikus     változatát    képviselik.   Pauler     tanszéki
utódja, Brandenstein Béla (1901–1989) hasonlóképp tájékozott, ám invenciótlan gondolkodó:
terjengős-túlírt művei arisztotelészi-skolasztikus irányt követnek. A pécsi tanszék professzora Halasy-
Nagy József (1885–1976), a korszak legtermékenyebb filozófiai ismeretterjesztője. Mindkét másik
vidéki tanszék élén Böhm egykori tanítványa áll: a debrecenin a neokantianizmus mellett
következetesen kitartó Tankó Béla (1876–1946), a szegedin a neokantianizmust fokozatosan filozófiai
antropológiai belátásokra cserélő Bartók György (1882–1970). A Bartók-tanítvány – így
„Böhmunokának” nevezhető – Kibédi Varga Sándor (1902–1986) a korszakban határozott kantiánus
álláspontot képvisel, hogy csak a második világháború utáni emigrációs munkásságának hegeliánus-
misztikus, szellemfilozófiai spirituális metafizikája szakítson az eredeti gondolatokkal. Az Erdélyi Iskola
képviselői közül érdemleges – de az iskolaalapító programjától hasonlóképp elkanyarodó –
munkásságot fejt ki a dialektológiai teológia és az egzisztencializmus recepciójában szerepet
vállaló Tavaszy Sándor (1888–1951) és a böhmi és a pauleri intenciókat integrálni törekvő
hiparchológiai „fennállástant” kidolgozó Varga Béla (1886–1942).

    A Paulert követő nemzedék talán legmarkánsabb alakja a szellemtörténeti irányt
neohegelianizmussal összekapcsoló kultúrfilozófus, Prohászka Lajos (1897–1963). Német hatások
nyomán született nemzetkarakterológiai munkája, A vándor és a bujdosó (1934) a korszak
meghatározó filozófiai sikerkönyvének számít.

10.4. Kommunizmus és posztkommunizmus
A második világháború végét közvetlenül követő néhány év demokratikus kitérője után az országban
mintegy négy évtizedre kommunista-szocialista rezsim rendezkedik be. Ez a körülmény a filozófiára is
számottevő hatást gyakorol: meghatározza mind az uralkodó filozófiai irányt, mind a filozófiai
intézményrendszert, mind pedig a számottevő filozófiai teljesítményeket.

      A filozófia az új körülmények között a korábbihoz képest gyökeresen eltérő helyzetbe kerül:
egyrészt rendkívüli módon fölértékelődik a szerepe, másrészt viszont elveszíti tudományos jellegét és
pluralitását. Mind szerepének fölértékelődése, mind tudományosságának és pluralizmusának
elvesztése ugyanarra a tényezőre vezethető vissza: arra, hogy a filozófia a politikai hatalom
legitimációs ideológiájává alakul. A kommunizmus ugyanis, tudvalévően, ideokratikus
berendezkedés: benne a politikai hatalom legitimációját a monopolhelyzetet élvező ideológia teremti
meg. A kommunista berendezkedés a burzsoázia „formális” demokráciájával a szocializmus „tartalmi”
demokráciáját szegezi szembe: önmaga legitimitását igazolandó, nem a demokrácia formális
eljárásaira hivatkozik, hanem sajátos tartalmi célokra és értékekre. A tartalmi célokat és értékeket az
uralkodó ideológia fogja össze, s az uralkodó párt döntései valósítják meg. A legitimációs ideológiát
szolgáltató filozófia, a marxizmus–leninizmus ilyenformán valójában sajátos dogmarendszer.
Önmagát tudományosnak minősítő és minden alternatíváját tudománytalanként elítélő tanítása
elvileg állandóan az alapítók, Marx és Engels – valamint Lenin és egy időben Sztálin –
áthagyományozott nézeteire hivatkozik, gyakorlatilag azonban folyamatosan, a pártvezetés
taktikailag aktuálisan alakuló értelmezéseinek megfelelő elvtelen pragmatizmussal változik.
Tradicionális megkülönböztetés szerint tartalmilag két összetevőre tagolódik: dialektikus
materializmusra és történelmi materializmusra – az előbbi összefüggő kozmológiát és
természetfilozófiát      kínál,  az     utóbbi     teleologikus    történelemmagyarázatot        nyújtó
történelemfilozófiával szolgál. A dialektikus materializmus korpuszához tartozik az anyag
meghatározása és létformáinak fölsorolása, a világ egységének tétele és a dialektika törvényeinek
enumerációja, a megismerés tükrözéselmélete és az igazság objektivitásának tana; a történelmi
materializmus anyagához számít a gazdasági-társadalmi alap és a politikai-kulturális felépítmény
viszonyának doktrínája, a különböző társadalmi tudatformák bemutatása.

      A korszak mintegy négy évtizedet átfogó történetében ugyanakkor egymástól határozottan
elkülönülő és a filozófia szerepét meghatározó feltételek szempontjából jelentősen eltérő alszakaszok
mutatkoznak. A berendezkedés legitimációs szükséglete szempontjából alapvető és világos különbség
látható egyfelől az 1956 előtti sztálinista, másfelől az 1956 utáni „posztsztálinista” periódus között. A
sztálinista periódus totalitárius diktatúrát épít ki: valamennyi társadalmi létszférát átideologizáló-
átpolitizáló, a magánéletet is mozgósító, ideokratikus zsarnokságot valósít meg. A „posztsztálinista”
periódus fokozatosan inkább autoriter jellegű diktatúrát hoz létre: az ideológiai-politikai nyomást
fokozatosan enyhítő, majd megszüntető, a magánéletet tudatosan pacifikáló, paternalista stílusban
megvalósított elnyomást teremt. A filozófiára és a filozófusszakmára nehezedő, kezdetben igen erős
ideológiai nyomás így lassanként gyöngülni kezd, majd a rendszer utolsó egy-másfél évtizedére
teljesen elenyészik.

      A kommunista hatalomátvételt követően mindezek következtében gyökeresen átalakul a
filozófiai intézményrendszer. A magyar filozófia hagyományos polgári intézményei megszűnnek:
1947-ben föloszlik a Magyar Filozófiai Társaság és megszakad az Athenaeum megjelenése. A filozófia
művelésének intézményes színterei részben az egyetemeken kötelező tárgyként oktatott marxizmus–
leninizmus tanszékek rendszere, részben a Magyar Tudományos Akadémián létrehozott Filozófiai
Intézet lesznek. A filozófiai tudományosság egyetlen folyóiratává az 1957-ben indított Magyar
Filozófiai Szemle válik. Az intézményrendszer keretében, rendkívül alacsony átlagszínvonalon és
teljesen átideologizált formában, de létező filozófiai élet bontakozik ki. A dialektikus és történelmi
materializmus művelésére és terjesztésére létrejött intézmények közös tematikára épülő, sajátos
nyelvet használó, egységes közönséget átfogó működésmódot eredményeznek. Jelentős
teljesítmények mindazonáltal többnyire csupán ennek az intézményrendszernek a margóján, illetve
ezen az intézményrendszeren kívül jöhetnek létre: az előbbire a „revizionista” Lukács György és a
Lukács-tanítvány kritikai marxisták csoportosulásának teoretikusai, az utóbbira a kommunista
fordulattal valamennyi intézményes pozíciójukat elveszítő polgári gondolkodók – mint az új szakrális
metafizika kiépítésén dolgozó író-esszéista Hamvas Béla meg a liberalizmus és a szocializmus
összeegyeztetésével kísérletező politikai gondolkodó Bibó István – szolgálnak példával.

      Lukács – aki egész marxista korszakában egyszerre ideológiai igazolója és (szembehelyezve vele
saját elveit) eszmei kritikusa a „létező szocializmus” rendszerének – élete utolsó évtizedében, az
ideológiai nyomás enyhülése nyomán, a marxizmus kritikai fölfogásának képviselőjévé és
ösztönzőjévé válik. A közvetlen tanítványaiból alakuló, az általa a 60-as években meghirdetett
„marxizmus reneszánsza” jelszava jegyében szerveződő kritikai marxista csoportosulás, a Budapesti
Iskola tagjai – filozófiatörténeti, filozófiai antropológiai, etikai és esztétikai műveikkel – jelentős
teljesítményeket hoznak létre: ezek azonban, a bírálat radikalizálódásával, végeredményképp nem a
marxizmus rekonstrukciójához, hanem dekonstrukciójához vezetnek. A körhöz tartozó
gondolkodóként indul egyébként a befolyásos matematikafilozófus és tudományfilozófus Lakatos
Imre (1922–1974) is: a tudás növekedéséről angliai emigrációjában kidolgozott teóriája jelentős
szerepet játszik a tudományfilozófia – történetietlen és normatív logikai rekonstrukciós módszerre
épülő – pozitivista paradigmájának fölváltásában (erről bővebben lásd Máté András esszéjét
kötetünkben).

      A hivatalos filozófián kívül született teljesítmények közül kettő érdemel külön említést. Az író-
esszéista Hamvas Béla (1897–1968) már a két háború között is a hivatalos intézményrendszeren kívül
kezdi meg pályáját, a kommunizmus évtizedei alatt azonban egyenesen a szellemi munka minden
lehetőségétől megfosztva alkotja műveit. Munkássága az első világháború utáni válságfilozófia
jegyében indul: korai esszéi alapvetően járulnak hozzá a válságfilozófiának mint önálló bölcseleti
beállítódásnak a reflektálásához. Igazi hangját a történelem előtti emberiség eredeti tudásának, az
egységesként fölfogott hagyománynak a fölfedezésével találja meg: voltaképpeni teoretikus fő műve,
az 1943–1944-ben keletkezett és akkor kéziratban maradt Scientia Sacra első kötete (1988) ennek a
hagyománynak a bölcseleti rekonstruálására vállalkozik. A hagyomány bűvöletében írott
esszésorozataival és készített fordításaival, az európai filozófiát dekonstruálva és különféle Európán
kívüli bölcseleti hagyományokkal fölváltva, egyfajta szakrális metafizika kiépítéséig jut el.
Megszületésükkor kiadatlanul maradó enigmatikus művei az irodalmias filozófiai esszéírás jelentős
példáival szolgálnak.

      A politikai gondolkodó Bibó István (1911–1979) tanulmányaiban a liberalizmus és a szocializmus
egyeztetésére tesz kísérletet. A történelmi sorsfordulók idején – a második világháborút követő
koalíciós években és az 1956-os forradalom napjaiban – többször is közvetlen politikai szerepet
vállaló gondolkodó eredetileg jogtudósnak indul: korai jogbölcseleti dolgozatai a korszak
neokantiánus jogfilozófiájával szembeni alternatívakeresésként értelmezhetők. Legsajátabb
gondolkodói teljesítményét azonban sajátos, narratív demokráciaelméletének kidolgozásával nyújtja.
Legkiérleltebb formájában ez kései fő művében, az 1971–72-ben magnóra mondott, Az európai
társadalomfejlődés értelme (1986) című kéziratában jelenik meg: európai történelem egészét itt
szabadságintézményeket kifejlesztő processzusként fogja föl, amelyben a kereszténységtől a
liberalizmuson át egészen a szocializmusig valamennyi európai eszme szerepet játszik. Mint a
legjelentősebb hazai demokratának és a demokrácia legkiemelkedőbb hazai teoretikusának,
korábban teljesen elhallgatott munkássága a magyar posztkommunista átmenet ideológiailag
leghatásosabb életművévé válik.

      Az 1989–90-es átalakulás a filozófia tekintetében nem előzmények nélkül való: sokéves
előkészítő szakasz előzi meg. A kommunizmus utolsó évtizedére a marxista–leninista filozófia
dominanciája pusztán látszólagossá válik. A hivatalos ideológia nyílt bírálatára nincs lehetőség, a
filozófiai elit tagjai azonban valamennyien különböző kortárs nyugati áramlatokhoz csatlakoznak. Az
1989-es átalakulás jelentősége az, hogy a filozófiai intézményrendszer átalakításával ezek a
törekvések a nyilvánosság elé léphetnek.

      Az 1980-as évekre a Filozófiai Intézetben megszűnnek az ideologikus jellegű kötelező kutatások,
az intézmény hivatalosan is a filozófia tudományos-ideológiamentes művelésének helyszíne lesz.
1987-ben újjászerveződik a filozofálás társadalmi szervezete, a Magyar Filozófiai Társaság. 1989 után
az egyetemeken megszűnik a kötelező marxizmus–leninizmus-oktatás, a korábban dialektikus és
történelmi materializmust oktató tanszékek filozófiatörténetet, általános filozófiát és az adott
egyetem profiljához igazodó alkalmazott filozófiát kezdenek tanítani. Az addig egycsatornás
filozófusképzés pluralizálódik: míg korábban mindössze egyetlen intézményben, a budapesti
egyetemen lehet teljes értékű filozófusdiplomát szerezni, addig ma a budapesti egyetem mellett
önálló filozófusképzés folyik a debreceni, a miskolci, a szegedi és a pécsi egyetemen is. Alapvetően
megújul a filozófiai folyóirat- és könyvkiadás. Mintegy tucatnyi új filozófiai profilú folyóirat indul meg,
a könyvkiadásban pedig, gyors ütemben pótolva a több évtizedes elmaradást, egyszerre jelennek
meg korábban ideológiai-politikai okokból kiadatlanul maradt vagy csak Nyugaton megjelent magyar
munkák, régi filozófiai fordítások új kiadásai, illetve klasszikus és kortárs művek új fordításai.

      Tartalmilag nézve, a monopolhelyzetet élvező szovjetmarxizmus – az ortodox „dialmatos”-
„törtmatos” irányzat – nyom nélkül eltűnik: a plurális szerkezetűvé váló filozófiai térbe a nagy nyugati
irányzatok egymással vitatkozó követői nyomulnak be. A politikai hatalom legitimációját végző –
cserében saját legitimációját a politikai hatalomtól elnyerő – hivatalos filozófia megszűnik: a
különböző filozófiai irányzatoknak immár saját maguknak kell megteremteniük szűkebb szakmai és
tágabb kulturális legitimációjukat. A jelentkező irányok közül három tűnik a legfontosabbnak: az
analitikus filozófiai, a fenomenológiai-hermeneutikai és a posztmodern megközelítés. Az analitikus
filozófia művelői a nyelvfilozófia, a tudományfilozófia és a filozófiatörténet területén működnek,
elsősorban Wittgensteintől és Kuhntól befolyásoltan. A fenomenológiai-hermeneutikai tradíció
követői főként a gazdag fordításirodalomban is megnyilvánuló Husserl- és Heidegger-recepcióhoz,
esztétikai tekintetben pedig Gadamerhez kapcsolódnak. A posztmodern legjelentősebb képviselői az
egykori Budapesti Iskola külső vagy belső emigrációból visszatért tagjai, akik elsősorban amerikai és
francia minták ösztönzése nyomán a filozófiai esszéírás hagyományát igyekeznek megújítani.

      Az intézményes és irányzati megújulás nyomán egyértelmű filozófiai reneszánsz tapasztalható: a
filozófia a kortárs magyar szellemi élet meghatározó területévé látszik válni.

Irodalom

Bacsó Béla: Esztétika
A görög aiszthészisz szó észlelés és érzékelés értelemtartalma szerint, a művészettel és szűkebben a
széppel való foglalatoskodást jelenti. Magában foglalja az alkotói és befogadói oldal kérdéseit,
valamint magának a műalkotásnak azt a sajátos létezésmódját, ami idők múltán is engedi
fennmaradását, vizsgálja ennek a sajátos képződménynek a felépítését. A szépről a görög kezdetektől
fogva (Platón, Arisztotelész) gondolkodnak, csakúgy, mint a jó és az igaz ideájáról. Az ember az
utánzáson és az utánzaton keresztül alkalmassá válik, hogy felfogja az utánzottban rejlő örök, az
időnek     ellenálló    elemet,       ugyanakkor  a    saját    idővel     szembesülve,      ahhoz
megtisztulva (katharszisz) talál vissza.

     Az esztétika első tudományos megfogalmazását a Wolff-tanítvány A. G. Baumgartennek
köszönhetjük (Baumgarten 1750/1999), aki alsóbb megismerésként (gnoseologia inferior) az érzéki
megismerés tudományaként dolgozta ki az esztétikát. Jóllehet az esztétikai elemről, a szépről már
régóta számos megfigyelést tettek a gondolkodók, tudományos esztétikáról csak ezt követően
beszélhetünk: az esztétika elválik a szép antik és középkori metafizikájától. Az is nyilvánvaló, hogy a
tudományos megfogalmazást megelőző korszak felismerései jelen vannak az összegző, tudományos
igényű munkákban. A 18. század közepétől az esztétika kevésbé normatív, mint a szubjektivitás felől
elgondolt, azaz a szépséget ettől kezdve az érzéki észlelés felől, míg magát a műalkotást egy zseniális
alkotó műveként mutatták be. Mindez persze nem jelenti, hogy az esztétikai gondolkodásban ne lett
volna meghatározó a társadalmi-közösségi-kulturális vonatkozás elemzése, amit leginkább az ízlés
(Hume) elméletében látunk. Hume ízlésről szóló írásában egyértelművé tette, hogy maga a szépség
nem a tárgynak mint olyannak a sajátossága, hanem ahhoz az elméhez fűződő viszonyától függ,
amely az adott művészeti alkotással kapcsolatba kerül. Amiből persze következik, hogy ugyanazt
egyesek szépnek, mások pedig rútnak látják, s ily módon valamiféle végső és mindenki számára
egyként elfogadandó szépről beszélni teljességgel lehetetlen (Hume 1757/1992).

      Ez a döntő felismerés, hogy nem a tárgy magában való szépségétől, hanem a megítélő
képességétől függ a tárgy szépségéről alkotott ítélet, egyszerre távolítja el az esztétikai gondolkodást
az empirikus-szenzualista megközelítéstől és nyitja meg az utat az elme esztétikai működésének
vizsgálata felé. Kant hangsúlyozta, hogy a zseni műve és az ítélőerő megzabolázta ízlés viszonyában
szépnek csak akkor nevezhetünk valamit, ha az ítélőerő a képzelőerőt hozzáigazítja az értelemhez
(Kant 1790/1997: 50.§). Kant művében egyértelművé válik, hogy az esztétikai megközelítés nem az
érzéki tapasztalat tárgyfelismerő jellegében áll, hanem alapvetően az ész önmagát vizsgáló és bővítő
reflektív-értelmező munkájában, mindazon képességeken keresztül, amelyekkel az ember fel van
szerelkezve (Makkreel 1996).

      Az esztétika legjelentősebb, egyben történetileg visszatekintő műve Hegel előadása a művészet
filozófiájáról. Az újabb kori esztétikák döntően mellőzik a szisztematikus és történeti kidolgozást, és
ontológiai-metafizikai (Nietzsche, Heidegger, Gadamer) vagy pedig történeti-szociológiai (Benjamin,
Adorno) elemzését nyújtják az esztétikai problémáknak. De általában is elmondható, hogy majd
minden jelentős filozófiai irányzat a fenomenológiától (Husserl, Ingarden) az analitikus filozófiáig
(Wittgenstein, Goodman), a hermeneutikától (Gadamer) a dekonstrukcióig (Derrida, R. Gasché), saját
filozófiai előfeltevései mentén igyekszik kialakítani egy csak rá jellemző megközelítést.

     Az esztétika modern kori történetében, amelynek – mint említettük – a 18. század az igazi
kibontakozása, a kérdésfeltevések igen széles spektrumával szembesülünk. Elsőként arra kell
utalnunk, hogy magának a korszaknak az önmeghatározása lényeges pontokon kapcsolódott az
előzményekhez, leginkább az antik ideálhoz, amely természetesen önmagában is egy teoretikus
konstrukció (Cassirer 1916/2001). Vagyis éles különbség mutatkozik az olyan felfogás között, amely
az egykori művek nagyságát normatív és mintaadó jellegében ismerte fel, vagy e műveknek a meg- és
eltanulható formaeszményét emelte ki, vagy pedig arra helyezte a hangsúlyt, hogy a történetileg
korábbi és a rá következő korszakok művészete nem kerülhet fedésbe, sőt egyfajta örök vitában áll
egymással. Az esztétikai elmélet születésének igazi belső konfliktusa, hogy miként foghatja egybe a
műalkotás teoretikus elemzését és azt a tényt, hogy a mű történetileg változó, sőt a művészet a
korok változásával újabb, azt megelőzően nem ismert formákat szül. A konfliktus tehát egyfelől
az elméleti és történeti szempontok egymásnak feszüléseként jelentkezik, másfelől kérdéssé válik,
hogy miként tudja egyáltalán kezelni azt a feloldhatatlannak tűnő konfliktust, hogy az esztétikai
kérdésfeltevés ne maradjon meg a pusztán szubjektív tetszés körében, ahol a műről bármi állítható,
vagyis mi módon ragadja meg a művet mint a ráirányuló megértés állandóan kérdést
intéző rögzített feltételét.

      Ha például a Winckelmann és Herder közt zajló vitára pillantunk, akkor egyfelől láthatóvá válik,
hogy az előbbinél egy döntően feloldhatatlan ellentmondás munkál az elméletben: felismeri a görög
művészet történeti egyszeriségét és egyedülállóságát, ugyanakkor ezeknek a műveknek az utánzását
javasolja, ráadásul azzal kiegészítve, hogy a természet mintegy a maga sértetlen szépségében
bontakozott ki bennük. Persze korántsem úgy kell ezt értenünk, hogy még egyszer „görögökké
válhatnánk”, hanem e művek megértésén keresztül ismerjük fel az alkotás normaadó módját. „A
görög művek értői és utánzói a mesterművekben nem csupán a legszebb természetet találják, hanem
még többet, mint a természet, valamilyen ideális szépséget, amely – ahogy azt nekünk Platón egyik
régi magyarázója tanítja – a képekből csupán az értelemben vázolódik és jön létre” (Winckelmann
1755/1978, 10). Herder kritikájának éle másfelől az ellen az elgondolás ellen irányult, hogy valami
nem lehet egyszerre a természet utánzása és egyben a képekben, a megjelenőben felismert szépség
a maga idealitásában. Hiszen még a görög művészet sem lehetett meg előképek nélkül, s ha már
történeti bemutatásra vállalkozik Winckelmann, akkor éppen a korabeli átvételt kellett volna látnia. A
történeti megközelítés sohasem válhat egyetlen szilárd elméleti építménnyé, hiszen a művek
történeti jelentősége koronként változik (Herder 1777/1993). Mégis, a fent említett konfliktus felől
nézve Peter Szondi joggal hangsúlyozta, hogy Winckelmann egyszerre támadta meg a kiüresedett
klasszicizmus alapjait és irányította a figyelmet – minden korlátozottsága ellenére – a művészet
történeti megértésére (Szondi 1974: 47–64). Herder igazi újdonsága, akár a szobrászatról szóló, akár
a korabeli esztétika kritikáját adó műveit tekintjük, hogy magára a műre koncentrál, a művet állítja az
esztétikai gondolkodás centrumába, s azzal, hogy a szépséget elemeire tagoló szemléletből az igazság
felé nyitja meg az esztétikai gondolkodást, döntően járult hozzá a tárgyterület kijelöléséhez. Ha
ugyanis a zavart okozó esztétikai elem hozzájárul az eszmék tisztázásához, a pusztán szép helyén úgy
képződik az igazság, hogy az igazság megjelenik az elemeire tagolt szép helyén (Herder 1769/1990:
472–473, valamint Scholtz 1990).

      Az igazi változást tehát az eredményezi az esztétikai gondolkodásban, hogy a művészet
rendszere és a művészet történeti elgondolása összekapcsolódik. Egyszerre tart igényt a képzés
humanista ideálja nevében arra, hogy mindazt, ami az emberiség kultúrájában jelentőséggel bír,
megőrizze, ám arra is, hogy megnyissa azt az újraértelmező elsajátítást, amely ennek a rögzített
hagyománynak a fennmaradását biztosítja. Már most kijelenthetjük, hogy ennek a kettős igénynek
csak akkor felelhetett meg, ha felismerte a művészeti alkotások sajátos önálló létezését, azt a nem
szűnő képességüket, hogy az időben és az idővel olyan értelemvonatkozásokat alakítanak ki, amelyek
megalkotásuk pillanatában még nem érvényesültek. A művészetről való gondolkodás lényegi
fordulatát és talán minden későbbi esztétikai elmélet alapvető felismerését fejezte ki Hegel, amikor a
valóság látszat jellegét és a művészet teremtette látszat nagyobb igazságát fejezte ki: „E valósághoz
képest tekinthetjük ugyan illúziónak a művészetre jellemző látszatot, de több joggal állíthatnánk,
hogy ami egyébként a mi szemünkben valóság, az igazában sokkal nagyobb mértékben illúzió,
valótlanabb látszat, mint a művészet teremtette látszat” (Hegel 1823/2004: 54–55).

     Ennek a felismerésnek a jelentőségét akár Nietzsche esztétikai elgondolásaiban, akár Heidegger
esztétikakritikájában vagy akár a jelenkori antireprezentacionista művészetelméletekben is láthatjuk,
hiszen a megjelenő mindig valamilyen rejtett viszonyban áll azzal a valósággal, ami azonban kizárólag
benne és általa jelenik meg így. Hegel a fenti összekapcsolást teljes mértékben megvalósítja. Nála
ugyanis a művészet rendszere és annak története nem válik el egymástól, a művészet létezésmódját
megértve és megértetve mutatja meg, hogy korszakonként miként változott a látszatnak az a
módja, amely a korszak művészete mögött működött (Hegel 1823/2004: 55). A művészet történeti
változandósága, ami a modernitásban mindinkább az eszményitől eltérő, olykor teljességgel
érvénytelen alakváltozataihoz jut el (Schiller). Hegelt ez a felismerés arra indítja, hogy egyedül a
művészi igazság, vagyis az érvényes látszat az adott műben működő módozata felé fordítsa figyelmét.
Így fogalmazta meg, hogy „a művészet tárgya […] nem más, mint a létezés igazságának ábrázolása, a
létezésé, amennyiben az megfelel a szükségképp magán- és magáért való fogalomnak. Az igazság
tehát nem lehet puszta helyesség […]” (Hegel 1823/2004: 131). Tartós és maradandó a mű azáltal
lesz, hogy nem egy rajta túl lévő vélt valóságnak felel meg, nem ad vissza semmit, amit mutat, az
önmaga és az a sajátos látszat, amelyben ítéletet alkot arról, amit oly magától értetődően tekintünk
valóságnak.

      Érdemes megjegyezni, hogy ebben a néhány évtizedben a művészet elmélete döntően változott
meg, és a felvilágosodás normatív poétikáitól elért a művészet filozófiájáig, és éppen Hegel művében
egyik legteljesebb megvalósulására lelt. Ennek a ténynek a másik oldala, hogy mostani korszakunkat
nagyon is jellemez egyfajta újraolvasási igény, nevezetesen, hogy világosan lássa és láttassa, hogy
milyen vitákon keresztül vezetett el az út a művészet filozófiájáig. Az a sajátos esztétikai anarchia (F.
Schlegel), amely a látszat módjának oly sokrétű megvalósulását engedi, éppen Hegel nagyszerű
felismerésén keresztül, minden korábbi műalkotáshoz már az értés reflektív módját rendeli hozzá.
Ebben a reflexióban minden közvetlen, naiv esztétikai tapasztalat megszűnik. Vagyis a műalkotás
státusa Humboldt arisztoteliánus különbségtevése értelmében nem ergon, hanem energeia, az
igazságot úgy közvetíti, hogy a szemléletet szétszórja, szinte elemeire tagolja, hogy aztán arra a célra
irányítsa az értelemképző mozgás működését, amely nem a művön túl, hanem csakis benne és általa
válik nyilvánvalóvá, és benne teljesedik be (Humboldt, von W. 1793/1999: 7).

      Ennek a döntő változásnak, azaz a művészet filozófiája kialakulásának a kanti reflektáló
ítélőerőben lelhetjük fel igazi mozgatóelemét. Hiszen nem csupán meghatározunk valamit, hanem az
éppen észlelt váltja ki bennünk azt a mozgást, reflexiós erőt, amelynek nem feltétlenül tudunk
valamiféle általánosságot megfeleltetni: a reflektáló ítélőerő állandó vonatkozásban áll a teljességgel
nem rögzíthető általánossal. Rüdiger Bubner fogalmazta meg Kanthoz kapcsolódva a következő
felismerést: „A reflektáló ítélőerő kanti modellje egy olyan állapot elgondolását engedi, ahol a világ
szinte egy csapásra mint emberi lepleződik le. Hagyatékban maradt előzetes megfontolásokat
magában foglaló megjegyzése szerint: »A szép dolgok mutatják meg, hogy az ember miként
illeszkedik a világba« (Refl. 1820a). A szubjektivitás, midőn magával találkozik az esztétikai tapasztalat
formájában, arra a felismerésre jut, hogy hiába az önmaga eredetét el nem érő megismerési akarat
megfeszített munkája, ha azt a valóságstruktúra mindig meghaladja” (Bubner 1989: 129).
Természetesen ezzel minden mimetikus viszony felfüggesztése áll előttünk, ám mint minden
művészet, a maga látszatigazságával arra int minket, hogy mit érthetünk meg csakis a mű által éppen
a valóságból, ami mint olyan puszta illúzió.

      A jelenkori művészetelmélet persze nem feledte el az elődöket, és mint mondtam, gyakran
olyan elméleti pontokhoz kapcsolódik, amelyek az adott rendszerben nem voltak eléggé
hangsúlyozottak vagy éppen nem bontakozott ki helyes értelmezésük. Ilyennek kell tekintenünk azt
az átfogó kritikát, amely az esztétikai tudatot, vagyis olyanfajta beállítódást illeti, amely éppen azzal
nem számol, hogy minden látszólagos valóság-ekvivalencia és valóság-meghatározás a mű értése
során az emberi létezés sokféle és nem meghatározható jellegénél fogva jóval korlátozottabb annál,
mint ami a valóság még lehet. Azaz a mű igazságérvénye messze túl van a meghatározható
korlátozottságán. A műalkotások így töltik be kultúraképző funkciójukat, nem pedig a róluk tudható
egyszerű áthagyományozásában. Ebből következik, hogy egy tiszta esztétikai beállítódás aligha
fogadható el, a művészet, amely változó formák között él, s amelyeket idővel maga mögött hagy,
állandóan azzal szembesíti az embert, hogy minden, amit általa tudunk, az értés új feltételei között
újra megerősítésre vár, vagy éppen annak nemlétével szembesülünk. Az esztétikai tudat
destrukciója (Heidegger, Gadamer) végső soron három alapvető felismerésre megy vissza: a
műalkotás idők múltán is őrzi saját világának jelentésességét, aminek megértése nem lehet az eredeti
jelentés visszaállítása, hiszen egy ilyen teljes körű visszaidézés merő képtelenség, a mű jelentése
ugyanis kötelez, sőt kikényszeríti az igazabb megértést. A műalkotás hermeneutikai identitása éppen
ezt jelenti: őrzi azt a többletet, amely a vele szemben magát fölényben érző utókor tudását
megrendíteni képes. S végül az esztétikai tapasztalat – mint a Kant-reflexióban is láttuk – nem
választható el ettől az állandóan megkérdőjelezett illeszkedéstől, amit emberi önmegértésnek is
nevezhetünk, nincs bennünk egy pusztán esztétikailag élvező lény, hanem az, amit a mű értésre ad,
megrendíti azt, ahogy eddig, egész emberként voltunk. Amennyiben az esztétikai tapasztalat
reflexivitása éppen azt a pozíciót rendíti meg, ahonnan „mintegy úgy véljük, rálátunk” a műre,
szükségképpen kimondatja azt a felismerést is, hogy az esztétikailag észlelt létmódja nem lehet a
szinte dologszerű kéznéllét, a puszta meglevés (Gadamer 1960/1984: 82, 87). Ez a magát állandóan
változásban, működésben mutató mű minden olyan megértést, amely rajta keresztül a már tudottak
megerősítését kívánja elérni, semmisnek nyilvánítja, hiszen a mű korok változásával is ott áll
azonosságában, és a maga kérdésességében olyan megütköztető módon teszi ezt, hogy általa az
ismeretek újra elsajátítására kényszerülünk.

      Ennek felismerése magával hozza, hogy a mű megfellebbezhetetlen elsőbbsége, vagy Umberto
Eco fordulatával, az intentio operis, olyan elemi erővel hat, hogy minden megértés munkája ott kell
kezdődjön, hogy megérti és megérteti azt a lényeges elválást, amely egykor az intentio auctorishoz,
valamint az intentio lectorishoz kapcsolta (Eco 1990). Ez a le- vagy inkább behatárolás, ami nem áll
távol a korábban említett hermeneutikai identitástól, eredményezi, hogy a művön, a szövegen
állandóan zajló destruktív munkát érthetővé kell tenni. S itt van egy fontos, a jelenkori
művészetelméleti gondolkodást kettéosztó alteráló megközelítésmód, az igazság hermeneutikai
feltárulásának, illetve minden feltárulóval szemben fenntartott gyanúval élésnek a technikája. Ez a
megosztottság látszólag teljes elválást mutat, a lényegi felismerések mégis abba az irányba mutatnak,
hogy a műalkotás azonossága csak akkor mutatkozik meg, amikor megértjük, mi a látszatnak az a
specifikus módja, amely minden időkben képes a már értettek körét leválasztani magáról, és a művet
úgy elénk tárni, mint ami még nem zárult le értelmezettségében. A gyanúval élés kiélezi azokat a
rejtett szimptomatikus jeleket, amelyek valami más helyett állnak ott, azaz – a freudi fogalomalkotást
követve – a megjelenő valaminek a jele valamit felvált, aminek megmutatkozása elfojtott, s ebben az
értelemben felfokozódik a jelek olyan olvasása, amely mindig előnyben részesíti a jelek parataktikus
vonatkozásait, és minden hegemóniára és alárendelésre törő jelentésadást mint elnyomót iktat ki. Az
elfojtott visszatérésének freudi felismerése mutatja meg a differencia pátoszát, amely a műalkotás
érzéki és textuális szintjén állandóan kiváltja azt az afficiáló eseményt (Barthes 1978/2002), amely a
művel való találkozás során érint minket, vagyis a jelek játéka egy állandó jelentésképződésben van,
aminek olvasása azonban nem lehet egyszerű át- vagy lefordítás. Tehát még egyszer hangsúlyozva a
jelenkori esztétika figyelmesebb „az elfojtottra”, az ugyanis sohasem a pusztán megjelenő, hanem
inkább a rejtve működő és máson keresztül mutatkozó. Így vált érzékennyé a jelenkori művészetértés
a szociális és individuális traumák, felsebzettségek olvasására, ami persze nem egyszerűen az elméleti
beállítódás változásából, hanem a művészet döntően megváltozott funkciójából ered a kései
modernitás történeti és szociális katasztrófái közepette. Itt is megfigyelhetünk egy sajátos
kettősséget: egyfelől máig fennmarad az Adorno által kirojtosodásnak nevezett jelenség (Adorno
1973/1998). Ez az esztétikai szférájának megkopását, a szövet elvékonyodását jelenti, vagyis olyan
valóságelemek áttűnését engedi, ami a zárt esztétikai terrénumot megrendíti. Másfelől egy fokozódó
esztétizálódás tanúi vagyunk, amely az esztétikai elemet kiterjeszti az élet olyan szegmenseire,
amelyekre korábban nem volt hatással. Ebből születik bizonyos szerzőknél az esztétikai
eluralkodásából eredő anaisztheszisz-felfogás, vagyis egy túlhajtott esztétikaira adott válasz
egyfajta érzetlenség a világ jelenségei iránt. Sőt fogalmazhatunk úgy: a világ egyfajta esztétikai
felfüggesztése megy végbe. Ez az elmélet leginkább azokhoz a posztmodern elméletekhez
kapcsolódott, amelyekben némely teoretikus még a történelem végét is megjövendölte. Mégis helyes
az a megállapítás, hogy az életvilág növekvő esztétizálódása, az emberi test esztétikai elő- és kiállítása
kiváltott egyfajta érzetlenséget, amelyről általában is elmondható Wolfgang Welsch felismerése
nyomán (Welsch 1993): az esztétikai soha sem működött anaisztheszisz nélkül, koronként másra és
másra vagyunk érzékenyek, és minden kor végső soron telítődött, vagy inkább eltelt saját esztétikai
kultúrájával.


Boros Gábor: Történelemfilozófia
Semmiképp sem valami magától értetődő dolog, hogy a történelmet filozófiai vizsgálatnak vetjük alá.
Csak néhány ellenpélda: a szinte minden diszciplína számára mértékadó Arisztotelész a Poétika 9.
fejezetében elhatárolja egymástól a poétika filozófiai diszciplínáját, amely arról szól, ami
megtörténhetik, a történelem nem filozófiai diszciplínájától, amely a ténylegesen megtörtént
dolgokat beszéli el. Az újkor kezdetén Hobbes és Descartes ugyan más-más alapon, de egyként kizárja
a történelmet a filozófia vizsgálódási területei közül. A diszciplína névadója Voltaire volt A történelem
filozófiája című, 1765-ös írásával, ám e mű sajátos keveréke a néprajzi és antropológiai
fejtegetéseknek, valamint az úti beszámolóknak, noha természetesen nem nélkülöz bizonyos
filozófiai jelentőséget. Condorcet, Kant és Lessing voltak azok, akik tematikusan és módszertanilag is
csakugyan a történelem filozófiai megközelítésével foglalkoztak a korábban már tárgyalt írásaikban. A
klasszikus történelemfilozófia kétségkívül Hegel történelemfilozófiai előadásaival jutott el
kibontakozásának végső fázisához, amelyhez a 19. században már csak Marx vállalkozása mérhető,
amely – a többi filozófiai diszciplínánál talán még nagyobb mértékben – a történelemfilozófiát sem
átalakítani, hanem forradalmi úton megvalósítani próbálta. A „genealógia” korábban már szintén
tárgyalt nietzschei programja is tekinthető a történelemfilozófia elágazásának, melynek igazi
kibontakozása azért mégis a 20. századra tehető. Minden bizonnyal azzal függ ez össze, hogy a
mechanikai gondolkodás általános válságával előtérbe kerültek a nem „egzakt” tudományok sajátos
tudományosságára vonatkozó kérdésfeltevések és vizsgálódások, melyek közül az egyik legfontosabb
a történelem tudománya, illetve tudományai: a művészettől a filozófián és a valláson át a
tudományokig a történeti kutatás mindenütt a korábbinál nagyobb szerephez jutott. A hermeneutika
révén Diltheynél módszertani reflexiók is kapcsolódtak hozzá, s a mindennapi életnek a tudomány
világával szembeni hangsúlyozása például Heidegger korai munkáiban szintén nagymértékben
hozzájárult a történelemfilozófia kialakulásához.

     A Hegelnél kiteljesedő, az ész szerepét hangsúlyozó történelemfilozófiai hagyomány a 20.
században Husserl kései művében, Az európai tudományok válsága és a transzcendentális
fenomenológia című alapvető írásában jelenik meg korszerű formában. A történelem itt bekerül
magába a filozófia meghatározásába is: „A filozófia és a tudomány ennek alapján az egyetemes, az
embervolttal mint olyannal »veleszületett« ész megnyilvánulásának történelmi mozgása” (Husserl
1998: 33, kiemelés az eredetiben). A hagyományosan, ámbár félrevezetően „racionalistának”
nevezett hagyományt követve, Husserl a filozófia által hagyományosan magának vindikált egyetemes
érvényességet az ész fogalmához köti, amelyről azt állítja, hogy megnyilvánulásainak történelmi
mozgása van. Husserl metaforába rejtett alapgondolata az, hogy az ész a történelem során egyre
jobban kibontakozik, egyre inkább áthatja életünket. Ám ez az ész nem annyiban kapcsolódik ember
voltunkhoz, nem annyiban „születik velünk”, hogy velünk együtt jut teljes létezéshez. Ez az ész nem
azonos a bennünk individuális utat bejáró egyedi ésszel, hanem attól függetlenül létezik, még ha
hozzá hasonlóan s összességében tőle nem függetlenül be is jár egyfajta fejlődési utat. Neki is van
„individuális” hordozója, mint a bennünk lévő individuális észnek az egyedi test, amely maga is
fejlődik. Ennek az észnek a „teste”, hordozója az emberiség, amelyet magát is „egyediesíti” – vagyis
egy individuumként láttatja – ez a véges individuum feletti egyedi ésszel való kapcsolata: az egyedi,
véges emberi létezők tömegéből egy, a hegeli „szellemmel” rokon, emberek feletti individuum
bontakozik ki. Az emberiség külsődlegesen sokféleképpen megjelenhet, fejlődhet is technikai
értelemben, de ami igazán lényeges az ész számára, az saját önkifejlődése. Ugyanis nem maga az ész
születik velünk, hanem a mindenkori fejlődési stádiumához való kapcsolódás lehetősége –
elmaradhatunk tőle, elérhetjük, esetleg, ritkán, valamely aspektusában a továbbfejlődését is
elősegíthetjük.

      Husserl úgy véli, van egy végső célja az ész történelmi kibontakozásának az emberiség
történelmén belül, s ez nem más, mint a megrendíthetetlenül bizonyos alapokra épülő tudományos
filozófia, az ész egyetemes értelmezője által meghatározott élet elérése. Ez a cél, telosz, nem kívülről
adott, hanem az emberiség saját, belső célja, amelyet elsősorban már mindig is az európai ember
kultúrája közelített meg a legjobban. Husserl azonban azon a véleményen van, hogy ez a történelmi
teleológia veszélybe került, s e helyzethez alapvetően háromféleképp viszonyulhat a filozófus.
Választhatja a „műveltségi filozófus” (Literatenphilosoph) alternatíváját, aki a ránk hagyományozott
rendszerek historizáló tanulmányozásának szenteli figyelmét. A historizmus szó jelentésében benne
van ugyan a történelem, ám nem a Husserl által megkívánt értelemben: Husserl értelmezésében a
historicista relativista: úgy hangsúlyozza az ész történetiségét, hogy közben feladja az abszolútumra
vonatkozó igényt. Lehet azonban szkeptikus attitűdű filozófus is, aki vagy teljességgel megkérdőjelezi
a tudományos megközelítés lehetőségét a filozófiában, vagy egy speciális természettudományi
diszciplína eredményeire akarja építeni a filozófiát. Husserl számára a pszichológia volt az egyetemes
ész teleologikus filozófiájára leselkedő fő szkeptikus kihívás. Aki nem a logikára,
a helyes következtetések tudományára, hanem a pszichológiára, a tényleges, viszonylag ritkán
logikailag korrekt gondolatműködések, agyműködések tudományára akarja építeni a filozófiát, az
feladja az észteleológia filozófiájának igényét.

      Husserl e veszélyre tekintettel igen nyomatékosan ajánlja minden leendő filozófus figyelmébe a
filozófusnak mint „az emberiség funkcionáriusának” eszméjét. E filozófus feladata lényegében az,
hogy védelmezze az egyetemes ész történelmi önfejlődésével összhangban álló, szigorúan
tudományos filozófia álláspontját a műveltségi filozófusok és a szkeptikus filozófusok ellenében.

      A husserli egyetemességigény nézőpontjából vizsgált történelem mint egy belső cél felé tartó
teleologikus folyamat eszméje egy meghatározott típusú történelemfilozófiát jelent, melyet
olykor szubsztanciális történelemfilozófiának           neveznek,        s       szembeállítanak
az analitikus történelemfilozófiával. Ez utóbbi, elsősorban Danto 1965 nyomán emlegetett irányzat,
annyiban nem tartozik igazán témánkhoz, hogy nem annyira önálló eszmefuttatásokat alkot a
történelemről, mint inkább a történettudomány és a szubsztantív történelemfilozófia módszertani
reflexióját igyekszik elősegíteni. Ennek a megközelítésnek klasszikus változata Collingwood
1946/1987.

     Robin G. Collingwood (1889–1943) egyrészt hivatásos régész volt, másrészt a metafizika
professzora Oxfordban. A szubsztantív történelemfilozófiától eleve elkülönül azáltal, hogy
hangsúlyozza, a történelemfilozófia alapvető kérdéseire inkább adhatna komolyan vehető választ egy
filozófiával nem foglalkozó történész, mint egy nem történettudós filozófus. Saját személyében
viszont egyesül e két kutató: történelemfilozófiai munkássága régészeti ásatásainak és azok
feldolgozását célzó munkáinak módszertani kérdéseiből indult ki, de végeredményben messze túlnőtt
ezeken a partikuláris kérdéseken. „A sajátos tárggyal rendelkező, sajátos megismerési típusként vagy
formaként felfogott történetírás természetének filozófiai vizsgálatára” törekszik (Collingwood
1946/1987: 55). A történelemfilozófia az ő számára ugyanolyan reflektív, „másodlagos” ismeret, mint
a filozófia valamennyi ága: nem magával a múlttal foglalkozik, mint a történettudomány, de nem is a
történész tudatában zajló gondolkodási folyamatokkal, mint a pszichológia. A történelemfilozófia
voltaképp ismeretelmélet, ám tárgya speciális, hiszen a történelmi megismerés által felvetett, a 19.
században megkerülhetetlenné váló nehézségekkel foglalkozik. Ezeknek a nehézségeknek foglalata az
a négy nagy kérdés, melyeket Collingwood a történetírás kapcsán feltesz és megválaszol: a
történetírás a res gestae, vagyis az emberek által véghezvitt dolgok feltárása. A
történész módszere az értelmezés, az evidenciák, a múltbeli eseményekre vonatkozó – egyáltalán
nem szükségképp írásos – dokumentumok értelmezése. S végül a történetírás célja, hogy
önismerethez segítse az embert, hisz nem tudhatjuk, mire vagyunk képesek, addig, amíg nem tudjuk,
mit tettünk meg korábban (Collingwood 1946/1987: 58 sk.).

      A francia filozófiában sajátos módon nem igazán jellemző a klasszikus történelemfilozófiai
vizsgálódásokhoz való kapcsolódás, és nincs olyan egymásra reflektáló művekben megnyilvánuló,
önálló irányzat, mint amilyet a jobbára az angolszász filozófiában művelt analitikus, illetve a jobbára a
német nyelvterületen művelt szubsztantív történelemfilozófia jelent. Kojève 1947 és Aron 1938
alkotják a kiindulási pontokat, melyekből egyrészt egy antropológiai, másrészt egy politikafilozófiai
irányultságú történelemelgondolás bontakozik ki. Egzisztencialista, de Marxhoz is közel álló
történelemértelmezést dolgozott ki Merleau-Ponty és Sartre, akinek különösen Critique de la raison
dialectique (A dialektikus ész kritikája) című munkája jelentős ebből a szempontból. A strukturalista
gondolkodás elemeire épít Foucault sajátos eszmetörténészi munkáiban, míg a hermeneutikával
összekapcsolt fenomenológia alkotja a hátterét Ricœur történelmet tematizáló munkáinak.

      Ha eltekintünk Husserl imént vázolt kései kísérletétől a szubsztantív történelemfilozófia
„átmentésére” a 20. század viszonyai közepette, ez a fajta elgondolás nem volt különösebben vonzó a
jelentősebb gondolkodók körében. Nagyon is hasznos lehet azonban a szubsztantív
történelemfilozófia izgalmas gondolatmenetekre alkalmat adó örököseként értelmezni a 20. századi
német filozófiában a történelem filozófiai vizsgálatának azt az ágát, amelyet a szekularizáció
elméletének lehetne nevezni. Carl Schmidt A politikum fogalma című munkájával vette kezdetét e
fogalom pályafutása, amelyben mások mellett Karl Löwith, Hans Blumenberg, Rudolf Bultmann,
Hannah Arendt foglaltak állást. Ugyancsak tekinthető ennek a fajta történelemfilozófiának
hatásaként a narratív identitás elmélete, amely a történettudomány önreflexiójától az etikán át a
fenomenológiáig különböző változatokban ígér megoldást vitás kérdésekre.

      Carl Schmitt (1888–1985), a nemzetiszocialista rezsimnek tett szolgálatai és élethossziglani
antiszemitizmusa okán igen vitatott jogász, jogelmélet-alkotó. Politikai teológia című munkájának 3.
részében olvassuk a következő, programatikus állítást: „A modern államelmélet minden jellemző
fogalma szekularizált teológiai fogalom.” (Schmitt, C. 1992: 19) Schmitt számára ez a tétel nem
annyira leíró, tudományos tétel, mint inkább cselekvési program: ha a modern államelmélet
legitimitását a teológiától kapja, akkor művelésének az a legitim módja, ha az államelmélet
alapfogalmait a teológia fogalmi struktúrái alapján értelmezzük, hiányosságait pedig e struktúrákból
kiindulva igyekszünk megszüntetni. A szekularizáció tehát a legitimitás egyedül lehetséges
forrásaként kerül értelmezésre Schmittnél és a Schmittet követő gondolkodóknál, ahhoz hasonló
jelentésváltozással, mint amilyen a „metafizika” esetében figyelhető meg. Ahogyan az eredetileg
bizonyos Arisztotelész-kéziratoknak az egész korpuszon belül elfoglalt helyére vonatkozó kifejezés a
„természeten túli” dolgok vizsgálatának megjelölésévé vált, úgy vált az eredetileg az egyházi javak
világi tulajdonná tételére vonatkozó történettudományi műszó a legitimitás kérdésére utaló filozófiai
terminussá. Löwith és Bultmann azok, akik a történelemfilozófiára vonatkoztatva, egyetértően
alkalmazzák a kifejezést. A kifejezés filozófiai használatával kapcsolatos aggályoknak viszont igen
erőteljesen ad hangot Blumenberg, akinél az is különösen világossá válik, hogy az újkor
megjelenésének, illetve e történelmi esemény filozófiai értelmezésének alapvető jelentősége van a
tekintetben, hogy mit gondolunk a szekularizációról s a történelemfilozófia lehetőségeiről.
Blumenberg után a szekularizációprobléma megvitatása fokozatosan átadja helyét az újkor
megértésére és a történelemfilozófia lehetőségére vonatkozó állásfoglalásoknak Kosellecknél,
Marquardnál és Arendtnél.

      A Heidegger-tanítvány Karl Löwith (1897–1973), a schmittivel rokon, paradigmatikus állítással
nyitja történelemfilozófiai fő művét: „Az alábbi vizsgálódásban a »történelem filozófiája« kifejezés a
történelem olyan szisztematikus értelmezését jelöli, amelynek princípiuma összefüggést teremt a
történeti események és következmények között, és egy végső értelemre vonatkoztatja őket. Ha így
értelmezzük, minden történelemfilozófia teljességgel a teológiából táplálkozik, azaz a történelemnek
üdvtörténetként való teológiai értelmezéséből” (Löwith 1949/1996: 39). Vagyis a történelemfilozófia
alapvetően szubsztantív: vörös fonálként húzódik végig benne az egységes értelem alapelve, melyet
vagy explicit módon a teológiából vesz, vagy pedig kénytelen elismerni, hogy hozzátapad bizonyos
fajta őszintétlenség. A szó teljes értelmében szekularizált történelemfilozófia nem lehetséges: „a
modern történelemfilozófia a beteljesedésbe vetett bibliai hitből származik, s eszkatologikus
előképének szekularizációjával ér véget” (Löwith 1949/1996: 40). Ha – mint Burkhardt – lemondunk
„minden teológiai és metafizikai rendezőelvről”, akkor egyszersmind búcsút mondtunk a
történelemfilozófiának is. Ez a voltaképpeni történelemfilozófia Ágostonnal veszi kezdetét, aki
mintegy normatív rangra emeli a történelem eredeti görög, ciklikus szemléletének elvetését: a világ
nem egymást váltó világkorszakok kezdet és vég nélküli sorozata, hanem meghatározott kezdetből, a
teremtésből kiinduló és meghatározott végcél, Krisztus második eljövetele felé haladó, egyszeri
folyamat, melynek egésze az üdvösségre vonatkozó isteni terv, elrendelés – a gondviselés – uralma
alatt áll. Történeti gondolkodás egyáltalában csak ebből az elképzelésből kiindulva lehetséges, és
mikor az újkorban a gondviselésbe vetett hitet felváltja a haladáshit, akkor ezáltal nem
annyira megjelenik a történeti gondolkodás, hanem éppenséggel egy lépést tesz bevégződése felé,
amennyiben elhomályosítja keresztényi eredetét, vagyis egyre kevésbé tart igényt az egyedi
eseményeket egyesítő s így egy másik dimenzióba emelő alapelvre.

     Heidegger másik korai tanítványa, az evangélikus teológus, Rudolf Bultmann (1884–
1976) Löwithre is épít, mikor Történelem és eszkatológia című munkájában kibontja saját
szekularizációs elgondolását. A szekularizáció tézisét elfogadja és magától értetődő módon
alkalmazza is magyarázó elvként konkrét szövegek elemzésére építő történeti áttekintésében. „Az
eszkatológia szekularizálása az évszázadok folyamán” alcímet viselő ötödik fejezetben például a
következőket olvassuk: „a történészek most már úgy vélik, hogy magán a történelmi folyamaton belül
is megismerhetik a történelmi cselekvések és események értelmét, a folyamatot pedig organikus
egészként fogják fel; és meg vannak győződve arról, hogy a történelem tudományos vizsgálata
minden esetben feltárhatja ezt az értelmet. Megjelenik a történelem teleologikus felfogása, és már
csak a gondviselés fogalmának szekularizálására van szükség ahhoz, hogy a történelem értelmét
immanensként gondolhassák el. […] Miként a történelem teleologikus felfogása világiasítható volt,
akként az volt a „Civitas terrena” és a „Civitas Dei” küzdelméről szóló Szent Ágoston-i felfogás is. A
teleológia koncepciója lehetővé tette, hogy a küzdelmet fejlődésként, haladásként értelmezzék,
immár szekularizáltan írják le, harcként a természet sötét erői és az ésszerűtlenség, másfelől a
felvilágosodott ész között. […] Az eszkatológiai beteljesedés eszméjét pedig úgy lehetett értelmezni,
mint az észnek a történelmi fejlődést szükségképpen betetőző győzelmét” (Bultmann 1957/1994:
71–74).

      Jól látható, milyen módon alkalmazzák az ehhez a gondolkodásmódhoz kapcsolódó
történelemfilozófusok a szekularizáció eszméjét: a haladáselvű történelemfilozófiai koncepciók
megszületésének magyarázó elve, hogy a keresztény, teleologikus történelemfelfogás kialakulásával
a teleológia leválaszthatóvá vált a teológiai gyökereitől, s kijelölhette az e világi események tisztán
tudományos magyarázatával összekapcsolódva az e világi teleologikus történelemfilozófiának
legalább a feladatát, ha nem is a kész sémáját.

      Több kérdés is felvethető ezzel a magyarázó elvvel kapcsolatban. Például az, hogy ha elfogadjuk
is a tézist, amely szerint a szekularizáció lehetősége benne rejlik a teológiai-teleologikus
történelemfogalomban, feltétlenül tovább kell kérdeznünk, hogy vajon mi az oka annak, hogy a
történelem egy meghatározott pontján, éppenséggel a korai újkorban s a korai felvilágosodásban
vált valósággá ez a lehetőség. Bultmann így fogalmaz: a „középkori történetírás még nem vette észre
a lehetőségeket, melyek az egyházatyák történetírásában, különösen Ágoston művében adva voltak –
tudniillik a szekularizálás lehetőségeit” (Bultmann 1957/1994: 74). Ez azonban nyilvánvalóan nem
tekinthető kielégítő magyarázatnak, hiszen annak kiderítése volna igazán érdekes, miért nem „vették
észre” e lehetőséget több mint ezer éven át.

      Ám ami Bultmann megközelítését kitünteti, az mindenképp inkább az a Löwithtől kissé eltérő
sajátosság, hogy teret ad olyan, inkább elemző, mint szubsztantív történelemfilozófusoknak, mint
amilyen Collingwood, valamint az is, hogy nála az emberre mint döntéseket hozó, felelős
individuumra összpontosító megközelítés dominál. Ez utóbbi sajátosság minden bizonnyal a korai
Heidegger elemzéseinek hatása nála. Szent Pálnak az eszkatológia historizálásában játszott szerepét
elemezve kezdi előtérbe állítani az individualitást, azáltal, hogy egyáltalán nem triviális módon a
történetiséget az individualitás kontextusában értelmezi: „Szent Pál ugyanakkor felfedez egy másik
jelenséget: az emberi lét történetiségét, azt a történetet, amelyet mindenki maga él át és amely által
elnyeri valódi lényegét” (Bultmann 1957/1994: 56). A történetiség tehát itt nem az, amit egy
történelemfilozófiai műtől várnánk, nem az emberiség történelme, hanem az a történet, amelyet az
egyes individuum él át. Ez a történet másfelől döntésekből szövődik, amelyek hívásra adott válaszok.
„A kérdés az, meg tudja-e hallani a hívást – felhívást arra, hogy szabad döntés által önmaga legyen.
Az ember történetiségéhez hozzátartozik, hogy lényegét döntésein keresztül nyeri el. […] minden új
helyzetbe a korábbi döntései által kialakított emberként lép be, úgyhogy döntéseit mindig
meghatározzák korábbi döntései” (Bultmann 1957/1994: 56. sk.). Ebben a múltbeli döntések által
feltételezett, mindig újonnan meghozandó döntésben nem nehéz felfedezni a Lét és
idő Heideggerének geworfener Entwurf-koncepcióját. A könyv záró fejezete kapcsolja ezt az
eredetileg fundamentálontológiai elgondolást explicit módon a történelemfilozófiához.
Mindenekelőtt rögzíti, hogy a történelem igazi alanya a cselekvő ember. Ez az önmagában véve
kevéssé feltűnő állítás attól válik érdekessé, hogy a cselekvés fogalmát szinte egzisztencialista módon
kitágítja: egyrészt beleérti a szenvedést is – „a történelemhez valójában nemcsak az emberi
cselekvések, hanem ezek az elszenvedett mozzanatok is hozzátartoznak” –, másrészt magát az
elszenvedést cselekvésként értelmezi: „Bizonyos értelemben a szenvedések szintén cselekvések,
tudniillik amennyiben reakciók valamire” (Bultmann 1957/1994: 155). A döntéseket meghozó akarat
azonban a mindenkori jelen által meghatározott kötelesség törvénye alatt áll. A jelenben hozott
döntéseket egyszerre jellemzi, hogy a múlt hatása van jelen bennük, s hogy a jövőről szólnak. A
történelemben működő determinisztikusan ható törvényeket feltételező historicizmussal szemben
Bultmann hangsúlyozza, hogy a múltból sohasem csupán egy döntés következhet, s ezért bármely
jelen döntésünk mindig egy meghatározott jövő választása az alapvetően nyitott jövő horizontjából. S
épp ez a múltat a jövővel folyamatosan összekapcsoló döntés az, ami a történelem egységét alkotja.
Az egyes ember a történelem igazi alanya: „az emberiség mindig, minden egyes korszakban és
minden egyes emberi lényben egész” (Bultmann 1957/1994: 159).

      Ezzel a tézissel önmagában minden bizonnyal egyetértene Odo Marquard (1928–) is, ám ő a
hangsúlyt egészen máshová helyezi, mint Bultmann. Alapvetően ő is elfogadja a tézist, amely szerint
a történelemfilozófia szekularizált történelemteológia. Ezt azonban oly módon radikalizálja, hogy az
egyes számban használt történet-, illetve történelemfilozófiát művelni akaró ember szerinte az
abszolútum, Isten helyébe képzeli magát, s ez katasztrofális következményekkel jár – amint ezt a
történelemfilozófia kétszáz éve jól mutatja, s amint ezt a második világháborút követően egyetemi
karriert kezdő német „szkeptikus generáció” tagjai általában is gondolják. Marquard ebből arra a
következtetésre jut, hogy egyszerre kell búcsút mondania a történelemfilozófiának és a
végtelenségre aspiráló, azaz sorsának irányítását túlságosan is saját kezébe venni kívánó embernek.
Tanulságos a Bultmann imént idézett mondatának – biztosan nem szándékosan – homlokegyenest
ellentmondó tézis Marquardnak filozófiai pályafutására visszatekintő kis írásából: „Jövőnk nem
elsősorban a beteljesülések birodalma, hanem a végességé. Az ember – mint Heidegger fogalmaz –
„a halálhoz mért”: vita brevis. Élet- és halálvilágbeli jövőnk e kurtasága egyben hozzákötöz bennünket
ahhoz, amik már vagyunk. Nincs időnk rá, hogy származásunk elől eliszkoljunk tetszésünk szerint;
amiért is mindenkor tulajdon múltunk is maradunk, vagy főképpen tulajdon múltunk, amely az
esetleges hagyományok – a szokások – erejével határoz meg bennünket. […] Sorsvéletlenek: mi,
emberek mindenkor inkább tulajdon véletlenjeink vagyunk, mint tulajdon választásunk” (Marquard
2001: 10). Nemcsak hogy az elszenvedett eseményeknek nem vagyunk urai, de még cselekvésnek
tűnő történéseink is inkább szokásainkból fakadnak. Az elvszerűséghez való ragaszkodással szemben
sokkal inkább az esetlegességre kell építeni a rendszerszerűvel szembenálló szkeptikus filozófiát.
Marquard ennek a beállítódásnak stilisztikai következetességgel igyekszik megfelelni: nyelve
egyáltalán nem a tudományos prózához közelítő filozófusi nyelv, hanem inkább a pillanatnyi ihletnek
engedő, rögtönzéseket magába fogadó elbeszélői nyelv.

     Röviden érdemes megemlékezni arról, hogy a más gondolkodói habitusú Karl R. Popper is
összekapcsolja – Bultmannhoz hasonlóan – a historicizmus kritikáját azzal a felfogással, hogy a
történelem igazán lényeges, ám soha igazán elismert szereplői nem a nagypolitikusok, hadvezérek –
Hegel „világtörténelmi individuumai” –, hanem az egyes, mindennapi emberek (lásd Popper
1994/1997: 133–157).

      Ennél viszont mindenképp érdekesebb mostani szempontunkból az a „szkeptikus generáció”,
amelyre Marquard kapcsán tettünk célzást. Azokról a gondolkodókról van szó, akik nem feltétlenül
szigorú értelemben vett szakfilozófusok, de akik közvetve vagy közvetlenül egy keveset publikáló, ám
annál nagyobb tanáregyéniség, Joachim Ritter (1903–1974) hatása alatt kezdték gondolkodói
pályájukat. Az ő számukra a történelem egyre kifinomultabb módon lesz a filozófiai reflexió tárgya:
semmiképp sem keresnek egy meghatározott, átfogó, értelemadó princípiumot teológián innen vagy
túl, hanem valamiképp annak a diszciplínának keretei közé illesztik a történelem vizsgálatát,
amelyet kultúrfilozófiának szokás nevezni. Ritter legnagyobb hatású publikációs teljesítménye
a Historisches Wörterbuch der Philosophie (A filozófia történeti szótára), amelyet 1971-től kezdve
haláláig maga szerkesztett, s amelyben egy olyan filozófiafelfogás bontakozik ki, amely nem hajlandó
tudomást venni filozófiatörténet és szisztematikus filozófia elkülönítéséről. Collegium
philosophicumnak nevezték azt a münsteri filozófiai műhelyt, amely Ritter körül szerveződött, de
túlélte őt, s máig meghatározó jelentőségű áramlata, illetve csoportja a német filozófiának,
filozófusoknak.

      1970-től Hans Blumenberg (1920–1996) is Münsterben tevékenykedett közmondásossá vált
visszavonultságban. Ugyanakkor egyik alapítója volt annak a Poetik und Hermeneutik elnevezésű
körnek, amelynek további tagjai közt találjuk Marquardot s a még említendő Kosellecket, Jan és
Aleida Assmannt s másokat. Die Legitimität der Neuzeit (Az újkor legitimitása) című munkájában nagy
ívű kultúrtörténeti elemzések révén mutatja ki, hogy a szekularizáció kategóriája úgy, ahogyan
értelmezni szokás, nem alkalmas történeti magyarázó kategóriának, s még annál is kevésbé
legitimáló vagy a legitimáció megtagadását igazoló kategóriának (mint Schmittnél). Érvelésének
magja az a kettős, a történelemfilozófia mind szubsztancializáló, mind metodologizáló változatára
kiterjedő állásfoglalás, mely szerint nincs egy egységes szubsztancia a történelmi folyamat mélyén, s
ennek következtében nincsenek történelmi konstansok, azaz – a természettudományok állandóihoz
hasonlóan – konstans válaszok a korszakról korszakra változó kérdésekre a történeti tudományokban,
így a filozófiában sem. Épp ellenkezőleg: ha valamit átvesz az egyik korszak a másiktól, az csakis
kérdés lehet, ám nem minden kérdést, hanem azokat, amelyekre sajátos jellegéből adódóan
válaszolni is tud. A történelmet nem statikus konstansok uralják, hanem meghallott és meg nem
hallott, vagyis relevánsnak és irrelevánsnak tartott kérdések és a rájuk adható válaszok dinamikája
mozgatja.

      Gondolkodásmódját tekintve Reinhart Koselleck (1923–2006) is közel állt a münsteri típusú
filozofáláshoz, noha ő inkább történész volt, de mint történész a Ritteréhez hasonló
jellegű Geschichtliche Grundbegriffe – Historisches Lexikon zur politisch-sozialen Sprache című,
történeti-szisztematikus szótár egyik fő szerkesztőjeként fontos történelemfilozófiai álláspontot
képviselt, melynek teoretikus kidolgozását az Elmúlt jövő. A történeti idők szemantikája című
könyvében találjuk. A Heidegger–Schmitt–Ritter nagy tanári hármasból, mely Németország második
világháború utáni nagy filozófusgenerációinak gondolkodásmódját oly mértékadó módon
befolyásolta, Koselleck inkább az első kettőhöz kapcsolódott. Az ő történelemelméleti
kérdésfeltevése egyfelől az újkor újdonságának megragadására, másfelől a történelemfilozófia
megjelenésének értelmezésére irányult.

      Az újkor kialakulásának évszázadait „temporalizációként”, a történelmi idő felgyorsulásaként
ragadja meg. Az elmúlt korok jövőhöz való viszonyulásának módosulásait vizsgálja, és ennek
vezérfonala mentén alapvető különbséget fedez fel a középkor és az újkor között: az egyház által
uralt korszakokban az egyház, amely eleve mintegy megfagyott jövő – amennyiben létét Krisztus
második eljövetele elmaradásának s az így előállt helyzet normalizálódási vágyából fakadó igények
teljesítésének köszönheti –, a jövőt előrehozni törekvő prófétai törekvéseknek is feltétlen ura. A
próféták s a reformátorok egyként gyorsulni látják a történelmet, saját korukat a végítéletet
közvetlenül megelőző kornak tekintik. Ennek a gyorsulásnak az ágense azonban maga Isten, míg az
újkor egészen más jellegű temporalizáció ideálját látja szeme előtt lebegni: az ember a tudományos-
technikai vívmányok, valamint a politikai forradalmak előidézése révén saját maga gyorsítja a
történelmet, melynek ágenseként immár saját magát tekinti. A próféták és reformátorok által
várt végidő helyett az idő megváltozott ugyan, de a változás értelme szerint levált mindennemű
végidővárásról, teljességgel az e világ – e saeculum – ideje lett, azaz szekularizálódott.

     A történelemfilozófia ennek a fajta szekularizációnak lett az eredménye. A prófétaság üresen
maradt helyét a jövő fürkészésében két gondolkodási típus foglalta el: a „racionális prognózis” és a
történelemfilozófia (Koselleck 1979/2003: 30). A racionális prognózis Koselleck elemzésében
alapvetően a politikai döntéshozatal kalkulációs mestersége, amelyet a reneszánsz fejedelmi
udvarokban kezdtek művelni, s később az abszolutisztikus uralkodók udvaraiban teljesítettek ki. Ez
tisztán racionális, a jövő rövid távú meghatározására irányuló mesterség – részben mesterkedés. A
történelemfilozófia ezzel szemben hosszabb távra próbál előre tekinteni: „A jövő racionális
prognosztikájának és az üdvreménységnek sajátos, jellegzetesen XVIII. századi keverékével van
dolgunk, amely beépült a haladás filozófiájába” (Koselleck 1979/2003: 36). Az az időlépték, amelyen
belül a „haladás” – 17–18. századi eredetű – fogalma egyáltalán értelmezhető, már nem a racionális
politikai prognózis által belátható időtartomány, valahol az emberi értelemben vett természeti idő és
az eredeti keresztény eszkatologikus idő között helyezkedik el, azoknak az egyes gondolkodóknál
változó jellegű összetételeként fogható fel.

      Koselleck fő, fogalomtörténeti kutatásai ebből az alapelgondolásból nőnek ki. Hiszen az
iméntihez hasonló társadalomtörténeti gondolatmenetek nem önmagukban létező valóságokra
vonatkoznak, hanem a társadalmi és politikai cselekvésre képes individuumok alapvető fogalmaik
révén azonosítják önmagukat és tetteiket. A fogalmak pedig mindig az alapjukul szolgáló társadalmi
beágyazottságukból nyerik értelmüket: „Közös fogalmak híján nincs társadalom, s főleg nincs
egységes politikai cselekvés. Fordítva pedig, fogalmaink politikai-társadalmi rendszerekben
gyökereznek, amelyek jóval összetettebbek, semmint hogy puszta nyelvközösségként, néhány
vezérfogalommal volnának megragadhatók. Egy „társadalom” és annak „fogalmai” közt feszült a
viszony, ami a történelem megfelelő tudományterületeire is rányomja a bélyegét” ( Koselleck
1979/2003: 122). A fogalomtörténeti kutatásnak tehát komoly társadalom- és történelemfilozófiai
előfeltevései vannak.

      Kétségkívül ide, a szubsztantív történelemfilozófia korunkbeli örökösei közé tartozik az
emlékezés, az emlékezet kultúrfilozófiai kutatása, hiszen a Koselleck által elemzett „társadalom” és
„fogalmai” közti összetett viszony nagyon is megközelíthető az alapvetően például Jan Assmann által
vizsgált „kulturális emlékezet” jelenségén keresztül (Assmann 1992/1999). Ugyancsak ide tartozik a
szóbeliség-írásbeliség váltásának és általában véve a kommunikációs médiumok változásainak az
utóbbi időben Nyíri J. Kristóf által összefogott kutatása, amennyiben a fogalmak sohasem valamilyen
tisztán mentális úton jutnak el odáig, hogy politikai cselekvéshez szükséges identitásképző erejük
legyen. S végül a történetírás elbeszélő mintáinak kutatása szintén kapcsolódik e problematikához. Az
emlékezet- és identitásképző alapfogalmak leggyakrabban a történeti múltból merülnek föl s kapják
legitimációjukat, ám fontos tudatosítani, hogy a történésznek nem csupán saját fogalmai, de a
fogalmak összekapcsolásához használt elbeszélői mintái sem maguktól értetődő, semleges
munkaeszközök, hanem a tárgyat formáló sémák (White 1997).

      Anélkül, hogy kimerítően tárgyalni kívánnánk Hannah Arendt (1906–1975) munkásságát – amely
kétségkívül a hiányzó társadalomfilozófia fejezetbe illeszkednék –, említsük meg, hogy mint
Heideggertől és Jasperstől egyaránt hatásokat befogadó, de ennek ellenére önálló gondolkodó
Arendtnek megvolt a maga határozott történelemfilozófiai alapkoncepciója is, amelynek döntő eleme
szintén az újkor értelmezése. Az ő értelmezésében az újkor nem egységes fenomén, mert a nagy
francia forradalommal beköszöntő modern kor olyan, mintha valami előzmények nélküli törne be
váratlanul a világba, míg az újkor megjelenése összekapcsolható oksági előzményekkel, még ha nem
is vezethető vissza rájuk. Ahogyan a modernség kezdete a francia forradalom, úgy az újkor kezdetén
Arendt szerint három nagy esemény áll: a földrajzi felfedezések és az európai ember uralomra jutása
a Föld egésze felett, a tudományos és technikai felfedezések, valamint a szekularizáció, amelyet
Arendt a sajátból való kiforgatásként (Enteignung) értelmez két, egymáshoz kapcsolódó értelemben.
Az első a hagyományos értelem: a reformáció nyomán megfosztják tulajdonuktól az egyházat és a
kolostorokat; a második viszont csak közvetve kapcsolható az elsőhöz: a modern gazdaság
fejlődésnek indulása azáltal, hogy az egyes embereket kiforgatják sajátjukból. Mindennek megvan az
a fatális következménye, hogy az ember elidegenedett földgolyójától: a matematikai tudományok
fejlődése lehetővé tette a teljes mértékben felfedezett glóbusz felmérését, ami aztán megalapozta a
felmérhetetlen távolságok (Ferne) megszűnését, a föld összezsugorodását. A repülőgép és az űrhajó,
amellyel az ember ténylegesen is kilép összezsugorodott földi világából, egyrészt az eredeti felmérés
következménye, másrészt az elidegenedés nyilvánvaló jele (Arendt 1958/1967: 244. skk.).

      A történelemfilozófia nem lezárt korpusz. A történelem és a történet kategóriáját filozófiailag
termékenyen alkalmazzák olyan különböző irányzatok képviselői, mint a fenomenológia
(lásd Tengelyi 1998, illetve saját írását kötetünkben), a Frankfurti Iskola (lásd 8.13. és Felkai Gábor
írását kötetünkben), valamint az analitikus jellegű morálfilozófia (lásd Orthmayr Imre írását
kötetünkben).


Orthmayr Imre: 20. századi angolszász etika
A 20. században az angolszász etikai megközelítések szerteágazó érvelési irányaik ellenére is egységes
nézetrendszert alkotnak és feldolgozzák, továbbfejlesztik a klasszikus erkölcsfilozófia szinte minden
hagyományát. Az alábbiakban felvázolom ennek az összetett etikai szakirodalomnak néhány fő
vonulatát. Az alkalmazott etika, a szociáletika és a feminista etika kérdéskörét és irodalmát még csak
érinteni sem tudom.

1. Metaetika (1)
George Edward Moore 1903-ban megjelent könyve, a Principia Ethica, a 20. század egyik legtöbbet
idézett és vitatott etikai műve, az analitikus filozófia és a század angolszász etikájának legfontosabb
kiindulópontja. Az analitikus filozófia a filozófia nyelvi fordulatának egyik legmarkánsabb eredménye
(lásd 9. fejezet). Képviselői a tradicionális filozófiai problémák megoldását vagy bizonyos megoldások
cáfolatát a nyelvhasználat logikai elemzésére alapozták. Az analitikus filozófia a filozófiatörténet talán
egyetlen olyan irányzata, amelynek önazonossága nem köthető tartalmi tételekhez, hanem csak
megközelítésmódja, elemzési módszere alapján azonosítható. A végletekig letisztított
fogalomhasználat és a logikai kapcsolatok szigorú érvényesítése a megkülönböztető jegye. Ez az
eszköztár nagymértékben terapeutikus: egyik fő célja annak kimutatása, hogy a hibás filozófiai érvek
és tételek egyszerűen a helytelen nyelvhasználatra vezethetők vissza.

      Az etikán belül az analitikus filozófia a 20. század első felében a metaetikai kérdések vizsgálatára
összpontosított. A „metaetika” tulajdonképpen ugyanazt jelenti, mint a „másodfokú etika”. Az etika,
avagy erkölcsfilozófia fő feladata elméletileg alátámasztott választ adni a következő típusú
kérdésekre: „Mi a helyes cselekedet?”, „Mit kell tenni?”, „Melyek a jó élet vezérelvei?” Az ilyen
kérdések normatív jellegűek. Ezek a tulajdonképpeni erkölcsi és erkölcsfilozófiai kérdések. Más szóval
az elsőfokú etika kérdései. Vannak az erkölcsfilozófiának olyan kérdései is, amelyek az előbb
említettekre reflektálnak. Ezek a következő típusúak: „Hogyan ismerhető fel, hogy mi tesz egy
cselekvést erkölcsileg helyessé?”, „Milyen léttel bírnak a világban az értékek?”, „Mit jelentenek és
milyen viszonyban állnak egymással az erkölcs alapfogalmai, mint például a »jó« és a »helyes«?”,
„Érvényesülnek-e az erkölcsi állítások között a logika szabályai?”. Ezek a normatív állításokra irányuló
ismeretelméleti, lételméleti és logikai kérdések. A másodfokú etika kérdései.

      A 20. század első felében a metaetika fogalmát a másodfokú etika egyik ágára, a nyelvi (logikai
és grammatikai) elemzésre kötötték le. Moore könyve annak megállapításával kezdődik, hogy az etika
tárgya a bevett elképzeléstől eltérően nem a jó magatartás, hanem maga a jó: milyen tulajdonság a
jó, mit jelent a „jó”, hogyan lehet definiálni a „jót”. Álláspontja szerint a „jó” elemi, további
alkotórészekre nem bontható fogalom, s ennélfogva nem definiálható. A jó fogalma valamilyen
objektíve meglévő tulajdonságot jelöl, amelynek meglétét közvetlen belátással ismerjük fel.
Ugyanúgy, ahogyan felismerjük a sárga színt, de nem tudjuk definiálni, és nem is tudjuk elmagyarázni,
hogyan ismerhető fel, a jó ismérveit sem tudjuk megadni. Ha megpróbáljuk definiálni, s különösen ha
természeti ismérvekkel próbáljuk definiálni – mint amikor az öröm lelkiállapotával azonosítjuk –, a
naturalista hibát követjük el.

      Moore szerint közvetlen értelmi belátással, racionális intuícióval ismerhetjük fel, mi a jó. Ennek
alapján őt tekintik a metaetikai intuicionizmus legjelentősebb képviselőjének. Amikor viszont ő beszél
az intuicionistákról, akkor azokra a szerzőkre utal, akik szerint közvetlen értelmi belátással
felismerhető, hogy mit kell tenni. Ennek lehetőségét Moore tagadja. Szerinte csak akkor dönthető el,
hogy adott esetben erkölcsileg mit kell tenni, ha tudjuk, hogy a lehetséges cselekvési alternatívák
közül melyik eredményezi a legtöbb jót a világban. Azokat a szerzőket, akik az elérendő jót tekintik az
erkölcsileg helyes cselekvés végső kritériumának, a teleológiai (az elérendő jót célul kitűző)
vagy konzekvencialista (a ténylegesen elért jó alapján ítélkező) etika képviselőinek nevezik. Ezzel a
felfogással állnak szemben azok az etikusok, nevezetesen a deontológiai erkölcsfilozófia képviselői,
akik szerint valamilyen típusú cselekvést önértékénél fogva (például azért, mert megfelel valamilyen
előírásnak), következményeire való tekintet nélkül kell végrehajtani. A deontológiai intuicionisták két
legjelentőbb képviselője a metaetikai irányzaton belül Harold Prichard és Sir David Ross.

     A neopozitivisták válasza az intuicionizmusra, annak is elsősorban moore-i változatára,
az emotivizmus. Szerintük az erkölcsi ítéletek nem valamiféle objektív tulajdonságok
megfogalmazásai, hanem pusztán szubjektív beállítódásaink, érzelmeink kifejezései, valamint arra
irányuló eszközök, hogy mások attitűdjét és viselkedését befolyásoljuk. Valójában nem is kijelentések,
nincs igazságtartalmuk, nem felelnek meg a logika szabályainak. Jelentés nélküliek. Sir Alfred Ayer és
Charles Stevenson volt ennek az álláspontnak a két nagy hatású megfogalmazója.

      A harmadik nevezetes metaetikai irányzat a preskriptivizmus. Kidolgozója, Richard Hare először
az 1952-ben megjelent The Language of Morals (Az erkölcs nyelve) című könyvében fejtette ki
legfontosabb metaetikai tételeit. Hare szerint az etika nem más, mint az erkölcs nyelvének logikai
vizsgálata. Az erkölcsi elvek alapvető funkciója az emberi magatartás irányítása. A „Mit tegyek?”
kérdése által felvetett problémák és ezek megoldásai egy sajátos nyelven fogalmazódnak meg. Az
erkölcs nyelve preskriptív nyelv, az erkölcsi ítéletek alapvető természetüket tekintve felszólító
jellegűek. De nem szinguláris imperatívuszok, mint a parancsok, hanem univerzális vagy
univerzalizálható imperatívuszok. Hare tehát egyetért az emotivistákkal abban, hogy az erkölcsi
ítéletek nem leíró jellegűek, de elutasítja az általuk kínált pszichologizáló értelmezést, s az erkölcs
nyelvének sajátosságát előíró jellegében látja. Az emotivistákkal szemben továbbá amellett érvel,
hogy a kijelentésekhez hasonlóan az előírások között is érvényesülnek logikai szabályok.

2. Erényetika
A 20. század közepén több olyan fejlemény következett be az analitikus erkölcsfilozófiában, amelyek
később jelentős hatást gyakoroltak az angolszász etikára. E fejlemények részben magán a metaetikán
belül jelentkeztek. A három domináns metaetikai felfogás további értelmezése, illetve kritikája
mellett újabb metaetikai álláspontok is megfogalmazódtak. Továbbá az analitikus filozófia sok
képviselője szakított a metaetika kizárólagos nyelvfilozófiai irányultságával, és a másodfokú etika
másfajta (ontológiai, ismeretelméleti) problémáit állította az elemzés középpontjába. Továbbá újra
jelentőssé vált az elsőfokú, normatív etikai kérdések elméleti vizsgálata. 1

     A normatív elemzések jelentős része irányult az utilitarista és a kanti örökség
továbbfejlesztésére. Ugyanakkor megfogalmazódott olyan álláspont is, mely szerint nincs mit kezdeni
e két etikai hagyománnyal, mivel teljesen elhibázott erkölcsfilozófiai törekvést képviselnek. Elizabeth
Anscombe „A modern erkölcsfilozófia” (1958) című tanulmánya szerint az etikának meg kell
szabadulnia az erkölcsi kötelesség és az erkölcsi jó fogalmától, és az ezekhez szorosan kapcsolódó
további erkölcsi fogalmaktól. Ezzel nemcsak a kantiánus (vagy általában a deontológiai) és az
utilitarista (vagy általában a konzekvencialista) etikák kulcsfogalmait vetette el, hanem a normatív
etika más nélkülözhetetlen fogalmait is. Az elutasítás indoka, hogy ez az erkölcsi fogalomtár az
erkölcsi törvényről alkotott keresztény koncepció tartozéka, s miután az etika feladta e koncepciót –
amelynek nélkülözhetetlen része a törvényhozó Istenbe vetett hit –, e fogalmak elvesztették
értelmüket. Túlélték azt a gondolati keretet, amely értelmet adott nekik. Anscombe az erkölcsi
fogalomhasználat pozitív példáit Arisztotelésztől, illetve általában az erényetikából veszi. De az
erényetika megalapozása előfeltételez egy megfelelő filozófiai pszichológiát, s ilyet Anscombe szerint
még nem dolgoztak ki. Ezért az erkölcsfilozófiával való foglalkozást terméketlen vállalkozásnak ítélte.

     Az erényetikai megközelítés a normatív etikák harmadik nagy típusát képviseli a
konzekvencialista és a deontológiai etikák mellett. Az erényetikák a cselekvés forrásában, a cselekvő
motívumaiban vagy jellemvonásaiban látják az erkölcsileg helyes cselekedet kritériumát. Vagy éppen
nem is a cselekvést, hanem a cselekvő diszpozícióit, kiválóságait vagy fogyatékosságait tekintik az
erkölcsi ítélet tárgyának. Az erényetika uralta az antik és a hellenisztikus filozófiát. Az újkori etikában
viszont háttérbe szorult, s az erények másfajta erkölcsi kritériumok leszármaztatott vonásaivá váltak.

      A modern angolszász etikusok közül többen felvették az anscombe-i gondolatmenet egyik vagy
másik szálát. Alasdair MacIntyre három tételt dolgozott ki az anscombe-i örökségből: 1. A modern
etika fogalomhasználata és érvrendszere teljesen értelmetlenné, irracionálissá vált. 2. Ez azért
következett be, mert egy korábban koherens erkölcsfilozófiai megközelítés szétszórt darabjait
használjuk egy attól teljesen idegen fogalmi keretben és társadalmi közegben. 3. A modern etika
teljes válságából a kiutat az arisztotelészi erényetika javított változata jelenthetné.

      MacIntyre 1966-ben A Short History of Ethics (Az etika rövid története) című könyvben meg
akarta mutatni, hogy a történeti megközelítés nélkülözhetetlen az erkölcsfilozófiában. Nincs olyan,
hogy „az erkölcs nyelve”. Az erkölcs nyelve történetileg változó. MacIntyre nem adja fel az
analitikusok által oly fontosnak tartott fogalmi elemzést, csak történeti dimenzióba helyezi.
Megmutatja, az etika története során hogyan változott meg az etikai alapfogalmak jelentése, s hogy
ezek a fogalomtörténeti változások a társadalmi élet változásaival együtt következtek be. Nem
egyszerűen követték azokat, hanem részüket képezték, s csak velük együtt érthetők meg.

      MacIntyre 1981-ben megjelent nevezetes könyve, Az erény nyomában globális vízióvá fejleszti
etikatörténeti és kultúrszociológiai elképzeléseit. Több, egymással összefonódó, nagy ívű történetet
dolgoz ki az erkölcsfilozófia jobb megértése céljából. Az erkölcs és az etika korabeli siralmas
állapotából kiindulva rekonstruálja visszamenőleg az ehhez vezető utat.

      Eredetileg – Arisztotelész Nikomakhoszi etikájában – az erkölcs felépítése teleologikus volt. E
felfogásban élesen szemben állt egymással az ember, amilyen ténylegesen, azzal, amilyennek lennie
kéne, ha megvalósítaná lényegi természetét.Az etika az a tudomány, amely képessé teszi az
embereket annak megértésére, hogyan juthatnak el az előbbi állapotból az utóbbiba. Az értelem
igazít el bennünket mind igazi célunkkal, mind elérésének módjával kapcsolatban. Három eleme van
tehát ennek az etikai sémának: a kimunkálatlan emberi természet, a racionális etika és a célját
megvalósító emberi természet. A séma mindegyik eleme értelmezhetetlen a másik kettő nélkül. A
keresztény és más teisztikus felfogások összetettebbé tették ezt az elrendezést, de lényegén nem
változtattak. Az erkölcsi előírások ettől kezdve nem pusztán teleológiai, hanem teológiai
felszólításokat is képviseltek, isteni parancsot fejeztek ki. Noha az ember célja többé nem érhető el
ebben a világban, hanem csak egy másikban, a háromszintű szerkezet központi jelentőségű maradt a
teisztikus értékítéletben. A protestantizmus és a janzenizmus fellépésével azonban megváltozott a
helyzet: felfogásuk szerint az ész nem ragadhatja meg az ember igazi célját, mivel az értelem erejét
lerombolta a bűnbeesés. Az észnek többé nincs ereje a szenvedélyek felett. És az újkori
erkölcsfilozófia elvesztette az emberi természet teleologikus felfogását, mely szerint az ember
lényege meghatározza igazi célját.

     A 20. század erkölcsi (és általános kulturális) válsága arra vezethető vissza, hogy a felvilágosodás
nem tudta megoldani gyakorlati és filozófiai problémáit, amelyekkel a korábbi fejlemények
eredményeként szembesült. A felvilágosodás kultúráját MacIntyre nem Franciaországban, hanem
Észak-Európában (Skóciában, Angliában, Hollandiában, Dániában és Poroszországban) lokalizálja és
1630 és 1850 közé teszi kialakulását, fennállását és válságát. E kultúra fontos jellemzője a
protestantizmus szekularizációja, a hit megváltozása és újfajta igazolási szükséglete, és különösen az
erkölcs igazolásának problémája. Az „erkölcsiség” ebben az időszakban vált egy olyan sajátos szféra
nevévé, amelyben a magatartásszabályok nem teológiaiak, nem jogiak, de nem is esztétikaiak, hanem
önálló kulturális térrel rendelkeznek, és ezért önálló racionális megalapozást igényelnek. Az erkölcs
önálló racionális igazolására Kant tett heroikus kísérletet, a kísérlet kudarcával pedig Kierkegaard
nézett heroikusan szembe.

      A 20. századi erkölcsre és etikára már csak az maradt, hogy tényként tudomásul vegye a
racionális megalapozás lehetetlenségét – illetve már az sem. MacIntyre szerint a 20. századi erkölcs
egészét az emotivista megközelítés határozza meg, amely nyíltan hirdeti minden erkölcsi ítélet
önkényes szubjektivizmusát. Még azok az analitikus filozófusok is ezen az alapon állnak, akik ennek
ellenkezőjét próbálják alátámasztani. Az emotivizmus egyben el is rejti a 20. századra kialakult
erkölcsi válságot: saját erkölcsi kultúránk és erkölcsfilozófiánk deformáltságát az erkölcs nyelvének
általános jellemzőjeként mutatja be.

      Az erkölcsi hanyatlás története tehát három korszakból áll. Az elsőben az erkölcsi elmélet és
gyakorlat objektív és személytelen mércéket testesített meg, amelyek a sajátos eljárásmódok,
cselekvések és ítéletek racionális igazolását nyújtották.A második korszakban sikertelen kísérletek
történtek az erkölcsi ítéletek objektivitásának és személytelenségének megőrzésére. A harmadikban
általánosan elfogadottá váltak az emotivista típusú elméletek, annak az elterjedt meggyőződésnek
eredményeként, hogy az objektivitás és a személytelenség követelménye nem teljesíthető.

      MacIntyre szociológiai okokra is visszavezeti, hogy a 20. századra lehetetlenné vált a racionális
egyetértés vagy a közös nevező megtalálása a különböző erkölcsi és erkölcsfilozófiai álláspontok
közötti vitákban, s ezek eldöntésére nem maradt más, mint a szubjektív önkény. MacIntyre szándéka
szerint Max Weberre támaszkodó kórképét nyújtja a századnak. Korunk központi karaktere a
menedzser, s korunk önképének legfontosabb alakítói a menedzserek önmagukról alkotott illúziói.
Vagyis – ahogy Marxot parafrazálva elnevezi – a menedzserfetisizmus. Etikai tévképzeteink is erre
vezethetők vissza. Az újkorban az emberek elvesztették önazonosságukat, s csak a viselkedés felszíni
mércéihez alkalmazkodnak. Mint Erwin Goffman szociálpszichológiai elemzései kimutatják,
személyiségünk konstitúciója abban merül ki, hogy állandóan homlokzatot építünk magunk elé a
külvilág számára, különböző szerepeket játszunk a különféle helyzetek megkívánta szükségletek
szerint. Az én feloldódik a társadalmilag elvárt látszatok megjelenítésére tett erőfeszítésekben.
Goffman társadalmi világában a teljesítményeknek nincsenek objektív mércéi: csak az számít, ami
sikeresnek bizonyul egy esetlegesen adott interakciós helyzetben, a tisztelet nem más, mint a másik
elismerésének megszerzése. Arisztotelész számára a tisztelet több volt ennél: annak elismerése, hogy
valaki tiszteletreméltó. A premodern társadalmakban azért járt valakinek tisztelet, mert a megfelelő
helyet foglalta el a társadalomban és e helyének megfelelően cselekedett. A társadalmi csoportokban
való tagsága által azonosította magát és ezáltal azonosították mások. Goffmannál az egyén levált
minden sajátos társadalmi helyzetről, pusztán egy fogas, amelyre a különféle szerepek jelmezeit rá
lehet aggatni. Nincs biztos, önálló énje, nincsenek szilárdan hozzá tartozó társadalmi szerepei. A
premodern személy viszont éppen azáltal valaki, azáltal rendelkezik énnel és karakterrel, hogy
elválaszthatatlanul azonosul társadalmi szerepeivel. Ezáltal képezi egy jól meghatározott
viszonyrendszer részét, amelynek erkölcsi szabályai objektív és racionális kritériumokat kínálnak
számára cselekedetei irányításában és megítélésében. MacIntyre gondolatmenetének ez a vonala
jelentős szerepet kap a Rawls-féle liberális individualistákkal szemben álló kommunitárius, avagy
közösségelvű politikai filozófiában. MacIntyre szerint csak a premodern etikához, annak is
arisztotelészi változatához való visszatérés jelenthet kiutat a jelenkor mélységes erkölcsi és etikai
válságából. Könyve második fele foglalkozik az erényetikák sajátosságainak és típusainak
bemutatásával, az erényetikai megközelítés fölényét alátámasztó érvek felsorakoztatásával, az
arisztotelészi erényetika rekonstrukciójával és szükséges korrekcióival.

      MacIntyre a kortárs etika, valamint a tudományos történetírás és szociológia minden
eredményét elutasítja, ideologikus tévképzetnek tartja. Támadásainak fő célpontja az angolszász
analitikus etika. Az analitikusok szerinte teljesen elhibázott módon egy olyan időtlen párbeszédnek
tekintik az etikát, amelyben irreleváns az, hogy valamely nézet mely korban és milyen társadalmi
kontextusban fogalmazódott meg. Saját elemzéseiket azzal az igénnyel fogalmazzák meg, hogy
magának az erkölcs nyelvének örök jellegzetességeit ragadják meg, s nem veszik észre, hogy csak
saját koruk eltorzult erkölcsének nyelvi jellegzetességeit írják le. Noha az analitikus erkölcsfilozófusok
már belátták, hogy az emotivizmus hibás erkölcsi jelentéselmélet, az erkölcsnek a személyes
preferenciákra történő visszavezetése etikájuknak továbbra is meghatározó vonása maradt. Amikor
az emotivizmus szubjektivizmusával szemben az erkölcsi igazolást egyetemes elvekre próbálták
építeni, ezek meghatározására maguk sem találtak jobb alapot, mint az egyéni választást. Hiába
hangsúlyozták, hogy a racionalitás megfelelő alapot nyújt a moralitáshoz, ezt nem sikerült
bizonyítaniuk és maguk között sem tudtak egyetértésre jutni abban, milyen a racionálisan
megalapozott erkölcs. Az etika újkori hanyatlástörténetének e végpontján a lényeges erkölcsi
vitakérdések megoldhatatlanná váltak. Az egymással szemben álló jogigények között lehetetlenné
vált a párbeszéd és a megegyezés, mivel teljesen összemérhetetlennek bizonyultak. Kultúránkban
nem létezik racionális módja az erkölcsi viták eldöntésének.

      MacIntyre látványosan kiiratkozik az analitikus filozófiai iskolából, noha lényeges pontokon
tartja magát annak normáihoz. Túlnyomórészt azon a világos és áttekinthető nyelven fogalmaz és
érvel, amely az analitikus szerzők első számú követelménye, s az etikatörténeti nézetekről nyújtott
immanens elemzéseinek egzaktsága és módszeressége is eleget tesz az analitikus filozófia mércéinek.
Az intuicionista, emotivista és preskriptivista metaetika elemzése és kritikája során az eredeti
vitahelyzet fogalmi és argumentációs kontextusán belül marad, pontosan betartja azok szabályait, s
szakszerű metaetikai ellenérveket fogalmaz meg a bírált álláspontokkal szemben. Az analitikus
megközelítéstől való eltávolodásra akkor kerül sor, amikor a vizsgált nézetek elemzését globális
eszmetörténeti és kultúrtörténeti víziójába illeszti. Itt már maga a kérdésfeltevés olyan jellegű, amit
az analitikus filozófus nem tud elfogadni, értelmes kérdésként fel sem tud fogni. MacIntyre számára
viszont épp ez a fontos. Ez a látnok nézőpontja, aki rámutat arra a mindent átható deformációra,
amelyet rajta kívül senki nem ismert fel.

     Az erényetika mindazonáltal gyökeret vert az analitikus filozófiában. Marcia Baron, Philip Pettit
és Michael Slote Three Methods of Ethics (Az etika három módszere, 1997) című kötetének előszava
arról számol be, hogy a 20. század végére az erkölcsiség három felfogása vált dominánssá: a
konzekvencializmus, a kantiánus etika és az erényetika. A három szerző önállóan fejti ki és védelmezi
a három megközelítésmódot. Az erényetika szószólója Michael Slote. Az alapvető különbséget
a cselekvésalapú (act-based) és a cselekvőalapú (agent-based) erényetikák között látja. E
megkülönböztetés nem azonos a cselekvésközpontú (act-focused) és cselekvőközpontú (agent-
focused) etikák megkülönböztetésével. Minden erényetika cselekvőközpontú, még ha nem is
mind cselekvőalapú. Minden erényetika középpontjában az erényes egyén áll, szemben a
konzekvencializmussal, amely cselekvésközpontú.

      Az erényetikák kevésbé radikális változata cselekvésalapú: az etikai ítélet középpontjában itt is
az erényes egyén jellemvonásai állnak, de a cselekvés kiválósága nemcsak ezeken, hanem a
körülményeken is múlik. A klasszikusok közül Slote ide sorolja Arisztotelészt. Mivel úgy látja, hogy
általában ilyen típusúak az erényről alkotott közkeletű nézeteink is, ezért ezt az álláspontot
„neoarisztoteliánus köznapi erényetikának” nevezi. A radikálisabb, cselekvőalapú felfogás szerint a
cselekvések megítélése teljes mértékben abból ered, hogy mit mondhatunk etikailag azokról a
cselekvőkről (belső életükről), akik végrehajtották ezeket. Ezt képviselte Platón.

       Slote szerint már az erényetika cselekvésalapú változata is fölényben áll a kantiánus és
utilitarista etikával szemben: elméleti megoldást nyújt a köznapi erkölcsi gondolkodás belső
inkoherenciáira, amire a másik kettő nem képes. Ilyen például az erkölcsi szerencse problémája. Az
autóját gondatlanul vezető személy halálos balesetet okozhat, ha egy kritikus pillanatban szembejön
vele valaki vagy egy gyerek lelép a járdáról, de semmi bajt nem okoz, ha ez nem következik be. Ha
balesetet okozott, súlyosan elítéljük erkölcsileg, ha nem, akkor az elítélés elmarad, noha a véletlenen
múlott, hogy balesetet okozott-e vagy sem. Köznapi erkölcsi intuíciónk számára elfogadhatatlan, hogy
az emberek erkölcsi megítélése pusztán a szerencsén múljon, és mégis így ítélünk. Bevett
erkölcsfelfogásunk másik önellentmondása a következő. Erkölcsileg néha kötelezőnek tartjuk, hogy
jót tegyünk másokkal, és mindig kötelezőnek tartjuk, hogy ne ártsunk másoknak, de nincsen hasonló
kötelességünk saját javunk előmozdítására és saját megkárosításunktól való tartózkodásra. A köznapi
erkölcs tehát aszimmetrikusan, más mérce szerint ítél a másokra és a saját magunkra vonatkozó
kötelességek tekintetében. A kézenfekvő válasz erre, hogy nincs értelme kötelességgé tenni valamit,
aminek megtételére egyébként is hajlunk. Csakhogy ugyanígy hajlunk arra is, hogy jobban törődjünk
a hozzánk közel állókkal, mint az idegenekkel, amit viszont a köznapi morál is előír számunkra. Vagyis
ugyanaz a megfontolás hol szerepet játszik erkölcsi ítéleteinkben, hol nem. Köznapi
erkölcsfelfogásunk paradoxonokkal terhes.

      Míg a kantiánus erkölcsfelfogás átveszi, a konzekvencializmus pedig csak részben számolja fel az
én és a másik közötti aszimmetriákat, addig az erényetikának már az enyhébb,
pusztán cselekvésalapú változata is megszabadul minden efféle inkoherenciától. Ha megnézzük, hogy
a köznapi erényfelfogásban mit tekintünk kiválóságnak, akkor azt látjuk, hogy az én és a másik
megítélése minden tekintetben szimmetrikus. Egyrészt éppúgy csodáljuk azokat az erényeket,
amelyek elsősorban a birtokosuk számára előnyösek (találékonyság, megfontoltság), mint azokat,
amelyek mások javát szolgálják (jóindulat, becsületesség). Másrészt ez a gondolkodás nemcsak
azonosan értékeli az én és a mások javát szolgáló erényeket, de valódi egyensúlyt teremt közöttük:
mindkét kategóriában csak olyan vonásokat tekintünk dicséretesnek, amelyek összhangban állnak
egymással. Ezért nem tekintjük erénynek sem az önzést, sem az önmegtagadást. Továbbá egyensúlyt
teremt egy másik tekintetben is. Kant azt állította, hogy törődnünk kell saját fejlődésünkkel és mások
boldogságával, de azt nem mondta, hogy elő kell mozdítanunk saját boldogságunkat és mások
erkölcsi fejlődését. Az intuitív erényetika helyreállítja a szimmetriát: az egyénnek törődnie kell saját
jólétének és erényeinek előmozdításával, de ugyanakkor mások jólétének és erényeinek
előmozdításával is.

     A köznapi erényetika további érdeme, hogy meg tudja ragadni az erkölcsi jelenségek
gazdagságát és sokféleségét, vagyis pluralista, szemben például az utilitarizmussal, amely minden
értéket végső soron összemérhetőnek és egyazon fajtájúnak tekint. Az utilitarizmus monista az
erények alapját illetően: egy vonás akkor és csak akkor erény, ha átfogóan jó (vagy optimális)
következményei vannak az emberek (vagy az érző lények) boldogságára vagy jólétére nézve. Láttuk, a
köznapi erényetika ennél nagyobb változatosságot enged meg az erények tekintetében: lehetnek az
én számára, mások számára és az emberiség számára jó hatású erények. Ezen túlmenően lehetnek
olyan erények is, amelyek egyáltalán nem a jó hatásuk révén erények. Ha valaki őszinte saját magával
szemben, ha bátran szembe mer nézni a tényekkel, akkor nem azért nyeri el nagyrabecsülésünket,
mert ez bárki számára több előnnyel jár. Nem az emberi jólét az erények egyetlen mércéje, ahogy a
racionalitás sem az. A tényekkel való szembenézés bátorsága vagy az állhatatosság leginkább a
lelkierőhöz köthető, de nem a jóléthez vagy a racionalitáshoz.
1
 A tisztán formális elemzés feladása és a szubsztantív témák előtérbe kerülése miatt olykor
posztanalitikusnak nevezik ezeket a fejleményeket, de én továbbra is az analitikus megjelölést
használom, mint ahogy az érintett szerzők többsége is teszi.

3. Utilitarizmus
Az utilitarizmus a cselekvés erkölcsi értékét a cselekvés következményein méri, azon, hogy mennyi jót
eredményez. Arra a kérdésre, hogy kinek a számára kell a legtöbb jót előidézni, az utilitarizmus
univerzalista választ ad: a cél a legnagyobb általános jó elérése, vagyis „mindenki” együttes javának
maximalizálása. Ez képezi az utilitarizmus konzekvencialista szerkezetét: a cselekvés helyességének az
a feltétele, hogy összességében a legtöbb jót eredményez mindenki számára. Másrészt az
utilitarizmusnak tartalmaznia kell egy értékelméletet, amely meghatározza, hogy mi tekinthető
önmagában jónak, vagyis mi az a jó, amit a helyes cselekedetnek a legnagyobb mértékben elő kell
idéznie.

      A klasszikus utilitaristák hedonista értékelméletet vallottak. A jót az örömmel vagy élvezettel
azonosították, s így az erkölcsileg helyes cselekedet kritériumát abban jelölték meg, hogy az örömnek
a fájdalom feletti legnagyobb túlsúlyát eredményezi a közösség egésze számára. Jeremy Bentham a
hedonizmusnak azt a radikális változatát képviselte, amely szerint minden öröm egyenértékű, s az
átélt örömök pusztán mennyiségük alapján különböztethetők meg. John Stuart Mill viszont már
különbséget tett az alacsonyabb rendű (érzéki) és a magasabb rendű (szellemi) örömök között, s azt
állította, hogy az utóbbiak jóval többet nyomnak a latban. Ám e megszorítással továbbra is az örömök
általános maximalizálását tartotta az utilitarizmus lényegének. Henry Sidgwick is hedonista
értékelmélettel párosította az utilitarizmust: szerinte univerzalisztikus hedonizmusként lehetne a
legvilágosabban megadni az utilitarizmus elvét és módszerét. Valójában a hedonizmus nem definitív
jegye az utilitarizmusnak, mint ahogy semmilyen más értékelmélet sem az. Az elmélet
megkülönböztető alapelve: összességében a legtöbb jót kell létrehozni mindenki számára. De hogy
miben áll a jó, amiből a legtöbbet kell létrehozni, az alapelvből nem következik. A 20. század második
felének angolszász etikusai rengeteg erőfeszítést tettek annak kiderítésére, hogy milyen
értékelmélettel társítva lehet a legeredményesebben képviselni az utilitarista etikát.

      Moore metaetikai álláspontját a Principia Ethica első fejezetében fogalmazta meg, de a további
öt fejezet normatív fejtegetéseket tartalmaz. Saját normatív elmélete konzekvencialista, de nem
hedonista. Konzekvencializmusa értelmében erkölcsileg azt a cselekedetet kell végrehajtani, amelyik
több jó fennállását eredményezi a világban, mint amennyit a cselekvő előtt nyitva álló bármely más
lehetséges cselekvés okozna. Ez alkotja az utilitarista álláspont lényegét is. Moore viszont elutasította
a klasszikus utilitaristák hedonizmusát. A hedonizmus tétele Moore szerint a következő: „Egyedül az
élvezet, avagy az öröm jó mint cél, vagyis önmagában jó”, illetve „Az öröm, avagy élvezet az egyetlen
olyan dolog, amire törekednünk kell, az egyetlen olyan dolog, ami célként jó és önmagában jó”.
Szerinte e meghatározás egyrészt elköveti a naturalista hibát, vagyis a jó fogalmát egy természeti
(pszichológiai) állapottal definiálja, másrészt figyelmen kívül hagyja, hogy két különböző lelkiállapot
az, amikor örülünk valaminek, illetve amikor helyeseljük. Saját értékelmélete szerint két dolog
tekinthető önmagában jónak, avagy a számunkra elérhető legnagyobb jónak: a vonzalommal teli
emberi kapcsolatok (személyes ragaszkodás, barátság) átélése és a szép tárgyak szemlélete által
kiváltott élmény (a szép értékelése, a műalkotások esztétikai élvezete). Mivel – tévesen – ő is az
utilitarizmus lényegi összetevőjének tekintette a hedonista értékelméletet, ezért elhatárolódott az
utilitarizmustól. Konzekvencializmusa révén viszont nem hedonista utilitaristának tekinthető, s ennek
alapján nevezik „ideális” utilitarizmusnak normatív etikáját.

       Az öröm átélése éppúgy lelkiállapot, mint a baráti kapcsolat átélése vagy az esztétikai élményé.
Így a hedonista utilitarista és az „ideális” utilitarista egyaránt valamilyen tudatállapotnak tekinti azt a
jót, amelyet maximálisan elő kell idéznünk. A 20. század második felében azonban olyan utilitarista
értékelméletek      váltak     dominánssá,        amelyek      nem     valamilyen tudatállapot,     hanem
valamilyen világállapot elérésével azonosították a hasznosságot. A jó eszerint abban áll, hogy elérjük
céljainkat, megvalósítsuk preferenciáinkat. 1977-ben megjelent tanulmányában („Morality and the
theory of rational behaviour” [Moralitás és a racionális viselkedés elmélete]) Harsányi János is a
preferencia-utilitarista megközelítés mellett érvelt. Az általa javasolt utilitarista elmélet a társadalmi
hasznosságot az egyéni hasznosságokkal, az egyes egyének hasznosságfüggvényét pedig személyes
preferenciáikkal határozza meg. Meg kell különböztetnünk azonban egymástól tényleges
preferenciáinkat (amely dolgokat el szeretnénk érni) és megfontolt preferenciáinkat (amely dolgokat
akkor szeretnénk elérni, ha a releváns információkat feldolgozva alaposan mérlegelnénk az összes
lehetséges eredmény várható pozitív és negatív hatását). Hare egyenesen a tökéletesen ésszerű
preferenciákat tekinti az utilitarizmus megfelelő értékfogalmának (vagyis, amire valaki akkor vágyna,
ha tökéletesen informált és tiszta fejű lenne; „Ethical theory and utilitarianism” [Etikai elmélet és
utilitarizmus], 1976).

      Ezekkel az utóbb említett – komoly közgazdaságtani és hasznosságelméleti eszköztárt
mozgósító – javaslatokkal szemben is súlyos ellenvetések hozhatók fel: a tökéletesen racionális
preferenciák azonosíthatóságának és realitásának kérdésessége, az antiszociális preferenciák
problematikus státusa, a preferenciák interperszonális összemérése elé tornyosuló nehézségek. Ezek
megkerülésére vezették be az emberi jólét általánosabb értékelméleti fogalmát. Eszerint az emberi
jólét az a jó, aminek maximális megvalósítását az utilitarizmus előírja. Az utilitarizmus jóléti
konzekvencializmus: következményei alapján ítéli meg egy cselekvés kiválasztását, a
következményeket pedig a jólét terminusaiban értékeli. Továbbá az utilitarizmus a jóléti
konzekvencializmusnak az a sajátos változata, amely a következmények felméréséhez egyedül az
egyéni jólétek vagy hasznosságok összeadását, vagyis az összeg szerinti rangsorolást írja elő. A jólét
fogalmának filozófiai elemzése viszont természetes módon újra felveti az összes eddig említett
értékelméleti problémát. Hiszen meg kell válaszolni a kérdést, hogy minek alapján határozhatjuk meg
az emberi jólétet: az átélt örömök, a beteljesült vágyak vagy valami más alapján? E problémakör
alapvető fontosságú tárgyalását nyújtja James Griffin Well-Being (Jóllét, 1986) című könyve.

      Az utilitarizmusnak nemcsak értékelmélete, de konzekvencialista struktúrája is problémákkal
terhes. Ezeknek már Moore is elmélyült, bár gyakran excentrikus elemzését nyújtotta. A
konzekvencializmus számára a legsúlyosabb problémát ismereteink fogyatékossága és
információfeldolgozó képességünk korlátozottsága jelenti. A koncepció szerint az erkölcsileg helyes
cselekedet a legtöbb jót eredményezi. Csakhogy nem tudhatjuk, melyik cselekedet rendelkezik ezzel
a tulajdonsággal.
      Ezt a tudatlanságunkat Moore nagyon erősen fogalmazta meg. Szerinte csak akkor tudhatnánk,
hogy egy cselekedet a legtöbb jót fogja eredményezni, vagyis hogy kötelességünk megtenni, ha 1.
ismernénk az előttünk nyitva álló összes cselekvési lehetőséget, 2. valamint azokat az egyéb
feltételeket, amelyek ezekkel összekapcsolódva meghatározzák a cselekvések lehetséges hatásait, 3.
és azt is, hogyan határozzák meg. Vagyis 4. ismernünk kell minden választható cselekvés összes
későbbi hatását és 5. e hatások értékét. Azt a cselekvést kell választanunk, amelynek eredményei
összességükben nagyobb jót hoznak létre, mint amilyet bármely másik lehetséges cselekvés
előidézne. De soha nem lehetünk biztosak abban, hogy hosszú távon melyik cselekedet fogja a
legtöbb jót előidézni. Tehát a normatív etika Moore szerint soha nem tudja megmondani, hogy adott
helyzetben mit kell tennünk. Majd miután szemügyre veszi azokat a szerényebb feladatokat,
amelyeket a gyakorlati etika esetleg még elláthat, ezek jelentős részét is teljesíthetetlennek tartja. Így
jut el ahhoz a tarthatatlanul erős, de tőle nem szokatlanul meghökkentő következtetéshez, hogy
„még sohasem találtak elégséges indokot annak alátámasztására, hogy egy cselekvés helyesebb vagy
helytelenebb, mint egy másik”.

       E probléma a cselekvés- és szabály-utilitarizmus megkülönböztetéséhez vezetett. Az
utilitarizmus és általában a konzekvencializmus szerint egy adott cselekvés erkölcsi helyességét
következményei határozzák meg. A cselekvőnek tehát ki kell számítania cselekedete összes
következményét – és az összes alternatív cselekvését is – annak eldöntéséhez, vajon a kérdéses
cselekedet erkölcsileg helyes-e. Ezt a követelményt fogalmazza meg a cselekvés-utilitarizmus vagy
cselekvés-konzekvencializmus. Csakhogy ez a követelmény teljesíthetetlenül erős. A cselekvő nem
képes még egyetlen cselekvés összes következményét sem előre látni. Sőt ha erre komolyan
kísérletet tenne, akkor cselekvésképtelenné válna: egész idejét a lehetséges következmények
végtelen ideig tartó számítgatásával kéne töltenie, és soha nem juthatna döntésre. E probléma
kiküszöbölésére javasolták a szabály-utilitarizmust: a cselekvés helyességét vagy helytelenségét nem
magának a konkrét cselekvésnek összes jó és rossz következménye alapján kell megítélni, hanem az
adott helyzetre vonatkozó cselekvési szabály jó vagy rossz következményei alapján.

      A szabály-utilitarizmusnak több változata van. Közös bennük, hogy valami módon az adott
cselekvési helyzetre vonatkozó általános szabály követése biztosítja a cselekvés haszonmaximalizáló
jellegét. E szabályok azonban sokfélék lehetnek. A legegyszerűbbek a gyakorlati szabályok, amelyek
még nem jelentik a szabály-utilitarizmusra való áttérést. A gyakorlati szabályok alkalmazásával
felhasználjuk a múltbeli cselekvésekből levont tapasztalati általánosításokat, és ezekhez igazítjuk
cselekedeteinket, ahelyett, hogy minden alkalommal megpróbálnánk kiszámolni cselekvésünk összes
lehetséges hatását. A szabály-utilitarizmus – például William Frankena szerint – ennél többet követel
meg: egy olyan szabályt követve kell cselekednünk, amelynek általános betartása a legtöbb jót
eredményezné mindenki számára. Tehát olyan cselekedetet is végre kell hajtanunk, amelyikről
tudjuk, hogy adott esetben több rosszat, mint jót eredményez, de általános szabályként követve
mindenki számára a legtöbb jót eredményezné.

       A cselekvés-utilitarizmus előtt tornyosuló probléma nyilvánvaló, de vajon mennyire oldja meg
azt a szabály-utilitarizmus? Mennyivel könnyebb a legtöbb jóhoz vezető szabályt, mint a legtöbb jót
eredményező cselekedetet megtalálni? Mennyire nyomósak azok az indokok, melyek szerint még
akkor is a legtöbb haszonnal kecsegtető szabályt kell követnünk, amikor biztosan tudjuk, hogy adott
esetben a szabálytól eltérő cselekvés idézné elő a legtöbb jót? Többen tehát mégiscsak a cselekvés-
utilitarizmus mellett döntöttek, mint például J. J. C. Smart is („An outline of a system of utilitarian
ethics” [Az utilitarista etika rendszerének körvonala], 1973), aki a szabály-utilitarizmust
szabálybálványozásnak tekinti. Miért kellene a szabályt követnie az utilitaristának egy olyan esetben,
amikor tudja, hogy nem az vezet a legjobb eredményhez? Erre nem megfelelő válasz az, hogy a
legtöbb esetben a szabály követése a legjobb, és az sem, hogy jobb lenne, ha mindenki követné a
szabályt, mint ha senki sem: a „mindenki A-t teszi” és a „senki sem teszi A-t” között van egy harmadik
lehetőség, nevezetesen, hogy „néhányan A-t teszik, néhányan pedig nem”. Smart szerint a szabály-
utilitarizmus végül is cselekvés-utilitarizmusban oldódik fel. Ha ugyanis a törvény egy kivétellel
vezetne a legjobb eredményhez, akkor be kell építeni a törvénybe e kivétel megengedését. Az összes
kivétel beépítésével a szabály-utilitarizmus extenzionálisan egyenértékűvé válik a cselekvés-
utilitarizmussal. És nem csak extenzionálisan. Valójában csak egyetlen szabályt, a cselekvés-
utilitarizmus szabályát lehet megfogalmazni: a cselekvésnek a haszon lehetséges legnagyobb
mennyiségét kell előidéznie!

      Russell Hardin szerint a konzekvencializmust mint erkölcsfilozófiát nem terheli semmi olyan
sajátos probléma, amellyel ne szembesülne bármely cselekvéselmélet. Morality within the Limits of
Reason (Az erkölcs az ész határain belül, 1988) című könyvében megmutatja, hogy az emberi értelem
korlátai nemcsak a konzekvencialista etikát, hanem minden jövőre irányuló kalkulációt behatárolnak.
Cselekvéseink összes következménye éppúgy kiszámíthatatlan az önérdekű, mint az erkölcsi
cselekvés szférájában. A jó döntések meghozatalának általános kognitív és strukturális korlátai
vannak: a szellemi képességek korlátai, a döntéshez rendelkezésre álló idő korlátai, a rendelkezésre
álló vagy elérhető információ korlátai, a megfelelő oksági elmélettel való rendelkezés korlátai.
Mégsem mondaná senki, hogy az emberi megismerés e korlátai miatt ne próbáljunk terveket
készíteni jövőnk alakítására. Hiba lenne viszont nem felhasználni a hozzáférhető eszközöket.
Minthogy cselekedeteink következményeit mások cselekedetei befolyásolják, így e következmények
előrejelzésének fontos eszköze az emberi interakciók stratégiai elemzése, a játékelmélet. Nemcsak az
önérdekű, de az erkölcsi cselekvés elmélete sem nélkülözheti.

       Három további jelentős utilitarizmus-kritikát fogalmaztak meg. Az első kettő mindenféle
konzekvencializmussal szemben érvényes, a harmadik sajátosan az utilitarista összegző elv ellen
irányul. 1. Az utilitarizmus szerint mindent meg kell tennünk, ami a legjobb elérhető átfogó
eredményhez vezet. Csakhogy ez néha olyan cselekedetet kívánna meg tőlünk, amelynek
végrehajtása számunkra elviselhetetlen lenne, valamint ellentmondana a hétköznapi és deontológiai
erkölcs előírásainak. Ha valaki csak úgy mentheti meg tíz ember életét, hogy ő maga megöl egyet,
akkor az utilitarizmus szerint ezt kell tennie. De hogyan lehet bárkit erkölcsi megfontolásokból erre
késztetni? 2. Az utilitarizmus azt kívánja tőlünk, hogy adjuk fel saját személyes életterveinket,
személyes kötődéseinket, személyes integritásunkat. Ha egy építészeti tervezőirodában próbáljuk
éppen befejezni többéves munkánkat, akkor ezt abba kell hagynunk, ha nagyobb összhaszonnal
járna, hogy a parlagfű elleni mozgalomban vállaljunk munkát. Ha valaki hajótörést szenved, és
aközött választhat, hogy megmentheti egyik rokonát vagy pedig két idegent, akkor az utilitarizmus
szerint a két idegent kell megmentenie. Mindkét előírás ellentmond alapvető erkölcsi
felfogásunknak. 3. Az utilitarizmus célja az összjólét maximalizálása. Érzéketlen a jólét megoszlása
iránt. Ha a jólét összessége egy olyan eloszlásban éri el maximumát, ahol a javak a legjobban ellátott
emberekhez kerülnek, míg mások a legsötétebb nyomorban maradnak, akkor ezt kell választani. Az
utilitarizmus összegző elvéből ez következik, de erkölcsileg nyilván elfogadhatatlan.

      Ezek az ellenvetések részben általános erkölcsi érzékünkből, részben a deontológiai
elméletekből erednek, amelyek szerint bizonyos helyzetekben bizonyos dolgokat mindenképp meg
kell tennünk, vagy éppen tilos őket megtennünk, a következményeikre való tekintet nélkül. Samuel
Scheffler The Rejection of Consequentialism (A konzekvencializmus elutasítása, 1982) című
könyvében a deontológiai nézetek fő jellemzőjének azt tartja, hogy cselekvőközpontú korlátozásokat
(agent-centred restrictions) írnak elő. Míg a konzekvencializmus szerint minden cselekvőnek minden
esetben azt kell tennie, ami egy személytelen nézőpontból – vagyis a cselekvőre és minden különös
személyre való tekintet nélkül – a legjobb eredményhez vezet, addig a deontológiai felfogás szerint
néha kifejezetten tilos ezt tenni. Például, ha a kérdéses cselekedet magában foglalná valami szörnyű
dolog megtételét vagy összeütközésbe kerülne a cselekvő valamilyen más kötelezettségével. Scheffler
szerint ennek az álláspontnak – minden vonzereje ellenére – nincs meggyőző elméleti alapja.
Elfogadja viszont a konzekvencializmusnak azt a kiigazítását, mely szerint bizonyos
esetekben megengedett, hogy a cselekvő eltérjen a konzekvencializmus személytelen előírásaitól, s
ezt a cselekvőközpontú előjogoknak (agent-centred prerogatives) nevezi. Ilyenkor a cselekvőre van
bízva, hogy az összjót maximalizálja-e vagy más előírást követ. Scheffler szerint a konzekvencializmust
a cselekvőközpontú előjogokkal ötvöző „hibrid” koncepciók megoldást nyújtanak a fenti
ellenvetésekre.

4. Szerződéselméletek
Az utilitarizmus az általános jóindulat elveként értelmezhető, amely erkölcsileg aligha kifogásolható.
Mint láttuk, mégis gyakran olyan következményekhez vezet, amelyek éles ellentétbe kerülnek bevett
erkölcsi elveinkkel. E problémák kiküszöbölésére jelentős elméleti erőfeszítések születtek, amelyek
túlnyomórészt hűek maradtak az eredeti utilitarista törekvéshez. Kant erkölcsfilozófiájával kicsit más
a helyzet. Erkölcsi kötelességtana olyan rigorózus tételekből épül fel, amelyek nem hagynak sok
lehetőséget a módosításra. Eredeti formájukban viszont alig tarthatók. Az etikai gondolkodás
kiemelkedő, de nehezen elfogadható magaslatai. Így hát bár sok kortárs kantiánus erkölcsfilozófus
van, többségük etikája csak távolról kapcsolódik Kant eredeti tételeihez. Az egyik ilyen nevezetes
szerző John Rawls, kinek Az igazságosság elmélete (1971) című könyve teljesen felforgatta a 20.
század végi politika- és erkölcsfilozófiát.

      Politika és erkölcs sokféleképpen kapcsolódik egymáshoz. Elvileg mindkettő az emberi
együttélés rendezettebbé és gyümölcsözőbbé tételére irányuló magatartásszabályok kialakítására és
érvényesítésére hivatott. A jogi és erkölcsi előírások nagyrészt átfedik egymást, alapvető különbség
ezek érvényesítésének eszköztárában mutatkozik. A szoros kapcsolat és tartalmi átfedés fényében
nem meglepő, hogy a filozófia történetében a kezdetektől napjainkig elválaszthatatlan kapcsolatban
áll egymással politikai filozófia és etika. A klasszikus szerződéselméleti érvelés a 17–18. században az
állam szükségességének alátámasztására irányult. Az államot olyan társadalmi szerződés
eredményeként ábrázolta, amelyet szabad, egyenlő és racionális egyének kötöttek helyzetük javítása
érdekében. E megközelítésmód jó időre elvesztette vonzerejét. Rawls átdolgozásában elméletileg
újra elfogadottá és népszerűvé vált. Rawls azokat az elveket keresi, amelyek alapján igazságosan
oszthatók el a társadalomban az alapvető jogok és kötelességek, valamint az együttműködésből
származó előnyök. Azok az alapelvek tekinthetők igazságosnak, „amelyeket szabad és racionális, saját
érdekeik előmozdítására törekvő személyek az egyenlőség kiinduló helyzetében jóváhagynának
egyesülésük alapvető feltételeinek meghatározásaként”.

      Az igazságosság elveinek meghatározásához úgy juthatunk el, ha feltételezünk egy pusztán
elgondolt társadalom előtti helyzetet, és kikövetkeztetjük, hogy ebben a helyzetben az
együttműködés milyen elveit választanák az emberek kölcsönös elhatározással. A feltételezett
választási helyzetben résztvevő személyek szabadok, egyenlők és racionálisan gondolkodnak.
Továbbá nem tudnak semmit arról a sajátos helyről, amelyet majd elfoglalnak abban a
társadalomban, melynek alapelveiről döntenek. Senki sem ismeri saját majdani társadalmi helyzetét,
vagyonát, rangját és hatalmát, és azt sem, hogy milyen természetes javakkal és képességekkel lesz
felruházva, de még azt sem, hogy milyen felfogása lesz a jóról. Az igazságosság elveit „a tudatlanság
fátyla” mögött választják ki. Ez biztosítja a döntés elfogulatlanságát és pártatlanságát. Az így
kiválasztott elvek a méltányos egyezség vagy alku eredményei lesznek. Rawls szerint egy ilyen döntési
helyzet résztvevői két szabályt fogadnának el a számukra kívánatos társadalmi berendezkedés
alapelveként: az egyenlő szabadságjogok elvét és az anyagi javak egyenlőtlen eloszlásának a
leghátrányosabb helyzetűek számára kedvező elvét.

      Rawls az igazságosság politikai elveit Kant erkölcsfilozófiájára támaszkodva dolgozta ki. A
szerződéselméleti megközelítést és a kantianizmust a racionális döntések elméletével ötvözte: „Az
igazságosság elmélete része, talán legfontosabb része a racionális döntések elméletének.” Később ezt
az álláspontját módosította: „Azt kellett volna inkább mondanom, hogy a méltányosságként értett
igazságosság elmélete olyan racionális döntési helyzettel foglalkozik, amely alá van vetve a szabad és
egyenlő személyek képviselőiként felfogott felek megfontolásait ésszerű/elfogadható korlátok közé
szorító feltételeknek. […] Szó sincs arról, hogy az igazságosság tartalmát egy olyan keretben
próbálnánk levezetni, amelyben a racionalitás az egyetlen normatív gondolat. Ez
összeegyeztethetetlen volna mindenféle kantiánus nézettel.” Vagyis Rawls itt megkülönböztette az
„ésszerű” fogalmát (amely a tiszta gyakorlati ész tulajdonsága és a kategorikus imperatívuszban
fejeződik ki) a „racionális” fogalmától (amely az empirikus gyakorlati ész tulajdonsága, hipotetikus
imperatívuszban ölt testet és érdekeink leghatékonyabb előmozdítását szolgálja). Továbbá
szétválasztotta a politikai filozófiai és etikai érvelést. De továbbra is azt vallotta, hogy az igazságosság
politikai felfogása etikai felfogás is, és hogy saját igazságosságelmélete Kant konstruktivista
erkölcsfelfogására épül. Az etikai konstruktivizmus azt jelenti, hogy nem léteznek erkölcsi tények a
„rajtunk kívüli” világban, mindazonáltal az erkölcsi igazságok objektív igazságok – azokra a mentális
konstrukciókra vonatkozó objektív igazságok, amelyeket létrehozunk („Kantian Constructivism in
Moral Theory” [Kantiánus konstruktivizmus az erkölcselméletben], 1980).

      Még később Rawls megkülönböztette Kant erkölcsi konstruktivizmusát saját politikai
konstruktivizmusától. Mindazonáltal az erkölcsitől immár megkülönböztetett politikai
konstruktivizmus is a kanti eljárási mintát követi: „A politikai konstruktivizmus eszméje bárki számára
ismerős, aki találkozott már a méltányosságként felfogott igazságosság eredeti álláspontjával, vagy
valamilyen hasonló konstrukcióval. A politikai igazságosság elvei egy olyan konstrukciós eljárás
eredményét alkotják, amelyben az ésszerű feltételeknek alávetett racionális személyek vagy
képviselőik elveket fogadnak el a társadalom alapstruktúrájának szabályozására. Ésszerűnek
gondolom azokat az elveket, amelyek egy megfelelő, a gyakorlati ész megkívánt elveit és
elgondolásait helyesen kifejező konstrukciós eljárásból fakadnak” (Political Liberalism [Politikai
liberalizmus], 1996).

       Rawls szerződéselmélete szerint az eredeti helyzetben az emberek az igazságosságnak az
utilitarizmussal összeegyeztethetetlen elveit választanák. Harsányi szerint viszont a szerződéselméleti
érveléssel éppen az utilitarista felfogás támasztható alá. Elismeri, hogy a klasszikus utilitarista
álláspont sok részlete elfogadhatatlanná vált már, de alapvető politikai és etikai elvei maradandóak:
„Mind a politikában, mind az etikában alapvetően az ész védelmében küzdöttek a puszta tradíció, a
dogmatizmus vagy a szerzett jogok ellenében. A politikában azt a forradalmi gondolatot ismerték fel,
hogy a létező társadalmi intézményeket egy pártatlan próba alapján kell megítélni, nevezetesen a
társadalmi hasznosság alapján […] Az etikában hasonlóképpen azt javasolták, hogy minden elfogadott
erkölcsi elvet alá kell vetni a racionalitás és a társadalmi hasznosság próbájának. […] Még mindig igaz
szerintem, hogy a klasszikus utilitarizmus korszerűsített változata az egyetlen elmélet, amely kitart
azon elv mellett, hogy az erkölcsi kérdéseket racionális próbákkal kell eldönteni, és hogy az erkölcsi
viselkedés maga is a racionális viselkedés egyik sajátos formája. Úgy gondolom, könnyen
kimutatható, hogy az erkölcs összes nem utilitarista elmélete, beleértve John Rawls nagy hatású
elméletét és sok más elméletet is, valamely ponton erősen irracionális döntéseket tartalmaz,
amelyek jelentősen eltérnek a közös emberi érdekek racionális követésétől, ami nézetem szerint az
erkölcs lényege.”

      Harsányi szerint az utilitarizmus korszerűsítéséhez fel kell használni a modern döntéselmélet
eredményeit (amely tudományágban végzett munkásságáért 1994-ben közgazdasági Nobel-díjat
kapott). Ezek nélkül nem dolgozható ki az erkölcs megfelelő elmélete. Az etika a racionális cselekvés
általános elméletének része.

     David Gauthier szerint sem Rawlsnak, sem Harsányinak nem sikerült az erkölcsöt a racionális
döntés részeként meghatároznia. Bár Harsányinál az erkölcsi választás szükségképpen racionális
választás, önmagában a racionalitás nem követeli meg, hogy valaki az erkölcsöt válassza. Az erkölcs
megkülönböztető jegye – vagyis a pártatlanság elve – nem a racionális döntés erkölcsileg semleges
szabályaiból ered, hanem kívülről járul hozzájuk. Gauthier a Morals by Agreementben (Erkölcs
megegyezés révén, 1988) arra a merészebb feladatra vállalkozik, hogy az erkölcsi választás
szükségességét teljes egészében a racionális döntés nem erkölcsi kritériumaiból vezesse le. „Az
erkölcsök elméletét a racionális döntések elméletének részeként dolgozzuk ki. Amellett érvelünk,
hogy a lehetséges cselekvések közti választás vagy döntés racionális elvei között vannak olyanok,
amelyek pártatlanul korlátozzák a saját érdekének érvényesítésére törekvő cselekvőt. Ezeket
nevezzük erkölcsi elveknek.”

      Gauthier szerint napjainkban csak így lehet megalapozni az erkölcsöt, vagyis igazolni, hogy a
cselekvő saját vágyaitól, céljaitól és érdekeitől független erkölcsi megfontolások alapján korlátozza
választásait és cselekedeteit. „A kulcsgondolat az, hogy sok olyan helyzet van, amelyben ha mindenki
azt választja, ami a többiek választásai ismeretében maximalizálná a várható hasznát, akkor az
eredmény kölcsönösen előnytelen lenne egy másik alternatívához képest; vagyis mindenki járhatott
volna jobban. Az az egyensúly, amely akkor áll elő, ha mindenkinek a cselekedete a legjobb válasz a
többiek cselekedetére, összeegyeztethetetlen a (Pareto-)optimalitással, ami akkor áll fenn, ha senki
sem járhatna jobban anélkül, hogy valaki más rosszabbul ne járna. Az ilyen helyzetek elterjedtsége
folytán mindenki beláthatja, hogy milyen előnnyel jár számára, ha társaival együtt olyan
tevékenységekben vesz részt, amelyek mindegyiküktől megkövetelik, hogy tartózkodjanak attól, hogy
közvetlenül a saját hasznuk maximalizálására törekedjenek, ha ez a kölcsönös önmérséklet
kölcsönösen előnyös. Természetesen senki sem fogadná el saját maximalizáló viselkedésének
bármiféle egyoldalú korlátozását; mindenkinek csak és kizárólag a társai által elfogadott korlátozásból
származik előnye. De ha az embernek több előnye származik a többiek korlátozásából, mint amennyit
ő maga a korlátozás révén veszít, akkor okkal fogad el olyan gyakorlatot, amely mindenkitől – tőle is –
megköveteli, hogy ilyen önmérsékletet tanúsítson. Ez a gyakorlat azzal írható le, hogy egyöntetű
egyetértésre találhat olyan racionális személyek között, akik maguk választják meg együttműködésük
feltételeit. És ez a megegyezés az erkölcs alapja” („Why contractarianism?” [Miért
szerződéselvűség?] 1991).

5. Erkölcsi motiváció
Bernard Williams a 20. század második felének kimagasló, nagy hatású erkölcsfilozófusa volt, noha
életműve jelentős része az uralkodó erkölcsfilozófiák, sőt minden módszeres etikai elméletalkotás
megkérdőjelezésére irányult. Etikafelfogásának legfontosabb vonása a teória-szkepticizmus. Eleve
elhibázottnak tartotta a szisztematikus erkölcselmélet kidolgozására tett kísérletet. Ethics and the
Limits of Philosophy (Etika és a filozófia határai, 1985) című könyvében részletesen megindokolta,
hogy miért. A filozófiai etika szerinte felszámolja az erkölcsi élet sokféleségét, a változatos erkölcsi
megfontolásokat néhány általános elvre szűkíti, s az erkölcsi és nem erkölcsi megfontolásokat éles,
egymást kizáró ellentétekként mutatja be. Mesterségesen kiélezett konfliktust teremt az önérdekű
motívumok és az erkölcsi kötelezettségek között. Az egyetemes nézőpont érvényesítésével figyelmen
kívül hagyja az erkölcsi élet azon ismérveit, amelyek sajátosan az egyes személyekhez, a személyes
jóindulat és lojalitás különböző köreihez kötődnek. Williams elutasítja, hogy szükséges és lehetséges
az erkölcs objektív megalapozása, és azt is, hogy az erkölcsileg mérvadó megfontolások kizárólag
intellektuális természetűek lehetnek, valamint azt is, hogy az erkölcsi nézőpontnak a pártatlan
nézőponttal kell egybeesnie. Élesen szembeszáll azzal a felfogással, mely szerint az erkölcsi
kötelességek az erkölcsi élet résztvevői számára kívülről adott, minden mást maguk alá gyűrő,
megfellebbezhetetlen előírások lennének.

       A fentiekből következik, hogy a kantianizmust és az utilitarizmust Williams éppúgy elutasította,
mint Anscombe. Az ő kritikájának elsődleges tárgya viszont már Rawls és Harsányi. MacIntyre-hoz
hasonlóan Hegelhez kapcsolódik: az elvont kanti moralitással az erkölcsiség hegeli eszméjét állítja
szembe, amely egy – a helyi népszokásokban kifejeződő –, konkrétan meghatározott erkölcsi létezés,
életforma, amely különös értelmet ad a benne élő embereknek. Noha Williams többnyire élesen
konfrontálódott a modern angolszász erkölcsfilozófiával, mégsem dezertált. Könyve előszavában ezt
írja: „Ennek a könyvnek a filozófiája bizonyos tág megjelölés alapján kétségtelenül »analitikusnak«
nevezhető, mint ahogy az általa tárgyalt kortárs filozófia túlnyomó része is.” És az angolszász etika
újabb elméletei figyelembe vették elméletellenes érveit.

      Williams írásai általában tömény tanulmányok, nem pedig könyvek. Jelentős kivétel a Shame
and Necessity (Szégyen és szükségszerűség, 1993), az antik cselekvésfelfogásról szépen megírt
könyve. Tanulmányai általában valamilyen bevett etikai nézet kritikáját vagy valamilyen etikai
probléma szövevényes mikroanalízisét nyújtják (ilyen például az érzelmek szerepe az etikában, az
erkölcsi nyelv logikai sajátosságai, az erkölcsi konfliktusok, a szerencse szerepe az erkölcsi
megítélésben, a személy szerepe az etikában). Az emberi cselekvés motívumai is vizsgálódásai tárgyát
képezték, s ebben a témakörben született egyik legnagyobb karriert befutó írása, az „Internal and
external reasons” (Belső és külső indokok, 1980). E tanulmány az emberi cselekvés hume-i
motivációelméletének újrafogalmazását nyújtja. Tétele a következő. Az olyan állításoknak, melyek
szerint valakinek indoka van valaminek a megtételére, kétféle értelmezése lehetséges. A „belső”
értelmezés szerint valakinek csak akkor lehet indoka valaminek a megtételére, ha a kérdéses
cselekedet végrehajtása előmozdítja a cselekvő valamilyen motívumát vagy célját. A „külső”
értelmezés szerint ennek a feltételnek nem kell teljesülnie, és a cselekvő indokára vonatkozó állítást
nem érvényteleníti valamilyen megfelelő motívum hiánya. Az internalista szerint csak olyasmi lehet
egy cselekvő számára valamilyen cselekvés végrehajtásának indoka, amit ő maga is akar, az
externalista szerint viszont cselekvésének indoka lehet az is, amit a cselekvő egyáltalán nem akar.
Williams szerint az első értelmezés helyes, a második hamis.

       A belső értelmezés szerint egy adott személynek csak akkor van indoka meghatározott
cselekvésre, ha van olyan vágya, melynek teljesüléséhez a kérdéses cselekvés hozzájárul. Egy indok-
állítás tehát csak a cselekvő szubjektív motivációs készlete alapján fogalmazható meg érvényesen:
ami nem eleme ennek a motivációs készletnek, az nem lehet cselekedetének indoka sem. A cselekvés
indokai részét képezik a cselekvés magyarázatának, valamint annak megítélésének, hogy racionális
volt-e a cselekvés. Mindebből következően a cselekvő szubjektív vágyaira való hivatkozás nélkül
cselekedeteit nem tudjuk megmagyarázni és racionalitását megítélni. (A vágy fogalma Williamsnél,
akárcsak a 20. századi cselekvésfilozófia szinte egészében – az ún. vágy–vélekedés-modellben – a szó
tág értelmében szerepel: nincs leszűkítve a közvetlenül átélt hiányérzetek és sóvárgások átélésére,
hanem magában foglal mindent, amire a cselekvő bármilyen okból törekszik vagy amit bármilyen
okból vonzónak tart.)
     Hogyan értelmezzük ezek után a külső indíték fogalmát? Williams példaként a regény- és
operahős Owen Wingrave esetét választja. Owent családja annak fontosságáról és szükségességéről
próbálta meggyőzni, hogy lépjen be a hadseregbe, mert minden felmenője katona volt, és a családi
büszkeség ezt követeli tőle is. Ez az indoklás bizonyos szempontból meggyőző lehet és alapul
szolgálhat ahhoz, hogy Owen belépjen a hadseregbe. Csakhogy nem az ő saját szempontjából.
Owennek nincs semmilyen késztetése arra, hogy belépjen a hadseregbe, kifejezetten gyűlöl mindent
a katonai életben és minden vágya más irányba mutat. Családja szerint volt indoka arra, hogy
belépjen a hadseregbe, de ez számára külső indok, mert Owen szubjektív motivációs készletében
nem szerepel semmi, ami megfontoltan erre késztethette volna. Williams szerint a külső indokok a
cselekvésnek nem valódi indokai és nem játszhatnak szerepet annak magyarázatában. E
cselekvéselméleti koncepció egyik fontos és erőteljes erkölcsfilozófiai következményét Williams az
ugyanebben az évben készült másik tanulmányában fogalmazta meg, amely a kötelesség-mondatok
(vagyis a „kell”-t tartalmazó mondatok) logikájának különböző lehetséges értelmezését vizsgálta.
(„Ought and moral obligation” [A kell és az erkölcsi kötelezettség]). Az írás utolsó bekezdésében
megfogalmazott konklúzió szerint az erkölcsi kötelességek és kötelezettségek filozófiai koncepciói
külső indokokat támasztanak a cselekvővel szemben, s ennélfogva nem igazi indokok és nem lehet
cselekvésirányító szerepük. Az erkölcsi kötelesség filozófiai fogalma illúzió.

      John Searle a Rationality in Action (Racionalitás a cselekvésben, 2001) című könyvében a
modern angolszász cselekvéselmélet domináns racionalitáskoncepcióját bírálta. A koncepció ötödik
tételeként említi azt a nagy múltra visszatekintő elgondolást, hogy a racionális cselekvést csak
valamilyen – tág értelemben vett – vágy motiválhatja, vagyis a racionális megfontolást meg kell
előznie valamilyen vágynak, mert különben nem lenne mit a megfontolás tárgyává tenni. A célokra
vonatkozóan nem, csak a hozzájuk vezető eszközökre vonatkozóan lehetnek ésszerű érvek. E felfogás
kifinomult kortárs képviselőjeként Williamst említi. Williams tétele, mely szerint egy cselekvőnek
nem lehet külső, hanem csak belső indítéka a cselekvésre, Searle megfogalmazásában azzal
egyenértékű, hogy a cselekvéseknek nem lehetnek vágyaktól független indokai. A kritizált
racionalitásmodell szerint két lehetőség van: vagy azért akarok valamit megtenni, mert közvetlenül
ennek megtételére vagy közvetlen hatásaira vágyom, vagy azért, mert valamilyen más vágyam
teljesülését szolgálja. Amikor fogorvoshoz megyek, ezt nem azért teszem, mert vágyom a fogfúrásra.
Azért teszem, mert szeretném, hogy fogaim rendben legyenek. Ez egy másik vágyam által motivált
vágy. Tehát csak valamilyen közvetlenül vagy közvetetten vágyott állapot elérése lehet cselekvésünk
motívuma. Searle ezt az álláspontot abszurdnak tartja. Az emberi racionalitás megkülönböztető
jegyének azt tekinti, hogy az ember képes vágyaktól független indokokat kialakítani cselekvéséhez. Az
ilyen indokok kialakítása mindig azt jelenti, hogy a cselekvő valamilyen módon elkötelezi magát.

     Williams álláspontjával szemben, mely szerint külső indokok nem léteznek, és a cselekvő
minden indokának saját motivációs készletén belül kell lennie, Searle fő ellenvetése az, hogy lehetnek
olyan, a cselekvő motivációs készletén kívül álló tények, amelyeket a racionalitás a cselekvés
indokaiként ír elő, még ha a cselekvő motívumai között az adott pillanatban semmi sincs, ami arra
késztetné, hogy indokként fogadja el ezeket a tényeket. Ilyenek például a hosszú távú megfontolt
önérdekkel kapcsolatos tények és az olyan vágyaktól független indokok, mint a cselekvő
kötelezettségei. Williams internalizmusával szemben az externalista szerint vannak olyan indokai a
cselekvésnek, amelyek alapul szolgálhatnak ahhoz, hogy a cselekvő valaminek a megtételét akarja, de
maguk nem vágyak, s nem is vágyakon alapulnak. Például kívánhatom azt, hogy betartsam az
ígéretemet, mivel elismerem, hogy ez egy kötelezettség, anélkül hogy az lenne az egyetlen indokom,
ami miatt be akarom tartani, hogy korábban arra vágytam, hogy minden ígéretemet betartsam.
      Searle szerint tehát Williams abban téved, hogy nem ismeri el a nem vágyalapú motivációk
létét. Thomas Scanlon álláspontja ennél erősebb: 1998-as könyvében, a What We Owe to Each
Otherben (Amivel egymásnak tartozunk) azt mondja, hogy a vágyak önmagukban egyáltalán nem
lehetnek a cselekvések indokai. Korábban azt vallotta, hogy akinek van egy vágya, annak indoka is van
annak megtételére, ami előmozdítja e vágy teljesülését. Újabb felfogása szerint a helyesről és a
helytelenről való érvelés szerkezetének feltárása nem lehetséges a gyakorlati érvelés egy olyan
koncepciója alapján, amelyik annak kiderítését tekinti a fő kérdésnek, hogyan elégítsük ki a különféle
vágyakat és mérjük össze őket. Scanlon e könyvében az indok fogalmát alapvetőbb, elemibb és
világosabb fogalomnak tekinti, mint a vágyét, és – mint írja – ahhoz, hogy a vágynak bármiféle
magyarázó és igazoló szerepet tulajdoníthassunk a cselekvésben, először azt kell megértenünk, hogy
mitől tekinthető valami indoknak, és a vágy hogyan válhat indokká. A vágynak nincs közvetlen
motiváló szerepe, és a cselekvés legáltalánosabb indokának sem tekinthető. Szinte soha nem azért
van oka valakinek megtenni valamit, mert kielégítené valamelyik vágyát, és az erkölcs motivációs
alapjának sem tekinthető az a vágy, hogy valaki igazolni tudja cselekedeteit mások előtt. A vágyak
nem premisszái, hanem konklúziói a gyakorlati érvelésnek.

      A vágyak motiváló szerepét illetően Scanlon tehát korlátozóbb álláspontot képvisel, mint Searle.
Williams felfogásával szemben mégis kevésbé elutasító. Szerinte Williams elfogadja az indokok
szokásos normatív értelmezését, s ehhez képest másodlagos, hogy mit tekint indoknak. A „belső” és
„külső” indokok képviselői közti vita Scanlon szerint nem arról szól, hogy miben áll valamit indoknak
tekinteni, hanem hogy ténylegesen mikor rendelkeznek az emberek ebben az értelemben
indokokkal, és hogy milyen szerepet játszanak az ilyen indokok cselekedeteik magyarázatában.

      A vágyaknak a cselekvésre gyakorolt hatása kitüntetett probléma volt a 20. század második
felének angolszász filozófiájában. Az egyik nevezetes koncepciót Harry Frankfurt fogalmazta meg
1971-ben („Freedom of the Will and the Concept of a Person” [Az akarat szabadsága és a személy
fogalma]). Frankfurt megkülönböztette az elsőfokú és másodfokú vágyakat. Az elsőfokú vágyak
egyszerűen arra irányulnak, hogy valamit megtegyünk vagy ne tegyünk meg. De az emberek nemcsak
ilyesmit akarhatnak, hanem azt is, hogy legyenek bizonyos vágyaik vagy motívumaik. Akarhatják,
hogy mások legyenek céljaik, preferenciáik, mint amik. Ezek a másodfokú vágyaik. „Az emberi lények
nem egyedülállóak abban, hogy vágyaik és motívumaik vannak, vagy hogy választanak. Ebben
osztoznak bizonyos más fajok tagjaival, melyek némelyike, úgy tűnik, szintén mérlegel és előzetes
gondolkodáson alapuló döntést hoz. […] Úgy tűnik azonban, hogy az emberen kívül egyetlen élőlény
sem rendelkezik a reflexív önértékelésnek azzal a képességével, amely a másodfokú vágyak
kialakításában nyilvánul meg.”

     Kézenfekvő, hogy ebben a sémában az erkölcsi motívumokat a másodfokú vágyakhoz kössük.
Pontosabban, a másodfokú akarásokhoz, amelyek olyan másodfokú vágyak, amelyek nemcsak arra
irányulnak, hogy az embernek legyenek bizonyos vágyai, hanem arra is, hogy e vágyak irányítsák
akaratát. E megkülönböztetésnek a racionális döntések elméletében a preferenciák és
metapreferenciák elkülönítése felel meg. A metapreferenciák azok a preferenciák, amelyek alapján
elsőfokú preferenciáinkat kialakítjuk és megváltoztatjuk. Hasonló, kétszintű felépítést eredményez a
preferenciarendezések és a preferenciarendezések rendezése közötti megkülönböztetés. Ezt Amartya
Sen vezette be kifejezetten az erkölcsi cselekvés vizsgálatára: „Ahelyett, hogy a kimenetelek
rendezésének fogalmaiban fejeznénk ki az erkölcsi nézeteket, lehet, hogy a kimenetelek
lehetséges rendezéseinek rangsorolásával kell kifejeznünk őket” („Choice, Orderings and Morality”
[Választás, rendezések és erkölcsiség] 1974). A kizárólag vágyak által vezérelt cselekvések
koncepciójának frankfurti változatával szemben Gary Watson azt az ellenvetést fogalmazta meg,
hogy a vágyakat és értékeléseket ugyanazon tárgyakra vonatkozó, viszonylag önálló s nem egymásra
épülő motívumokként kell felfogni („Free Agency” [Szabad cselekvés] 1975).

6. Metaetika (2)
Stephen Toulmin 1950-ben megjelent könyve (An Examination of the Place of Reason in
Ethics [Vizsgálódás az ész helyéről az etikában]) alternatívát kínált a három domináns metaetikai
megközelítéssel szemben, amelyeket objektív, szubjektív és imperatív megközelítésnek nevezett.
Szerinte az objektív megközelítést képviselő Moore tévesen gondolta, hogy az etikai nézeteltérések
csak azon alapulhatnak, hogy az egyik fél azt gondolja, hogy valami rendelkezik a jó objektív
tulajdonságával, míg a másik úgy gondolja, hogy nem. Az etikai ítéletek közti különbségek valójában
megmagyarázhatók azzal, hogy a szembenálló felek eltérő indokokat hoznak fel ítéletük
alátámasztására. A szubjektív megközelítés képviselői is tévesen feltételezik, hogy az etikai
ítéleteknek valamilyen tulajdonságra kell referálniuk, ám szerintük valamilyen szubjektív
tulajdonságra, a beszélő valamilyen pszichológiai állapotára. Ebben az esetben nem lenne lehetőség
erkölcsi vitára, mindenki csak a saját vonzalmairól és averzióiról beszélhetne. Az imperatív
megközelítés felismeri az előző kettő hibáját, és az etikai ítéleteket nem úgy fogja fel, mint amelyek
valamilyen tulajdonságra utalnak. Csakhogy elköveti azt a hibát, hogy az etikai ítéleteket a
parancsokhoz hasonló álkijelentéseknek tekinti, s nem tud magyarázatot adni arra, hogyan lehetnek
igazak vagy hamisak. Később Toulmin tanítványa, Kurt Baier dolgozta ki a „jó indokok” etikai
elméletének további vonatkozásait és értelmezését.

      A három klasszikus metaetikai álláspont közös előfeltevése volt az antinaturalizmus, vagyis az az
álláspont, hogy az értékelések nem vezethetők vissza természeti tények vagy tulajdonságok – vagy
általában tényállások – leírására. E nézetet már a 30-as évek végén kikezdte William Frankena,
amikor rámutatott a moore-i „naturalista hiba”-argumentum hibáira. Stuart Hampshire a 40-es évek
végén érvelt amellett, hogy félrevezető a tényítéletek és értékítéletek – szerinte kanti eredetű –
logikai szétválasztása. Anscombe is azt állította, hogy nem létezik a „van” és „kell” közötti – Hume
által kimutatott – szakadék: a „nyers tény” fogalma relatív, mivel ugyanaz a tényállás az egyik
leírásban „nyers”-nek bizonyul egy másikhoz képest, míg az viszont „nyers”-nek bizonyulhat egy
harmadik leíráshoz képest (van átmenet a között a ténykijelentés között, hogy a zöldséges elküldte a
krumplit, és a között a normatív kijelentés között, hogy a krumpli árával tartozom a zöldségesnek). Az
50-es évek végére kialakult egy meglehetősen sokarcú „neonaturalista” irányzat, melynek egyik
képviselője Philippa Foot. Szerinte van logikai kapcsolat tényítéletek és értékítéletek között. A tények
és értékek közötti objektív kapcsolatok kétfélék lehetnek: 1. a leíró vagy tényszerű premisszák
értékelő konklúziókat vonhatnak maguk után, vagy 2. a leíró vagy tényszerű premisszák az értékelő
konklúziók bizonyítékainak tekinthetők.

      Az erkölcsi értékek objektivitásának problémája végigkíséri az etika történetét. Az objektivista
álláspont radikális változatát képviselte Platón a jó ideájára vonatkozó tanításával, de Samuel Clarke
is más módon a 18. században, valamint Moore metaetikája. A 20. század második felében John
Mackie a szubjektivizmus mellett érvelt Ethics: Inventing Right and Wrong (Etika: a helyes és a
helytelen feltalálása, 1977) című könyvében: nincsenek objektív értékek, az értékek nem részei a
világ építményének. De az erkölcsi szubjektivizmusnak többféle jelentése van. Jelölhet valamilyen
elsőfokú, normatív nézetet, például azt, hogy mindenki tegye, amit jónak lát. Mackie
szubjektivizmusa másodfokú tétel. Csakhogy másodfokon is különféle nézetek versengenek a címért.
Közülük némelyek az erkölcsi kifejezések és erkölcsi állítások jelentéséről szólnak. Azt a tant nevezik
erkölcsi szubjektivizmusnak, amely szerint például az „Ez a cselekedet helyes” azt jelenti, hogy
„Helyeslem ezt a cselekedetet”, vagy általánosabban fogalmazva, hogy az erkölcsi ítéletek
egyenértékűek a beszélő saját érzéseiről vagy állásfoglalásairól szóló tudósításokkal. Mackie saját
felfogását megkülönbözteti ettől az emotivista metaetikától. Az egyik különbség, hogy az általa
képviselt tan negatív, nem pedig pozitív: azt mondja meg, hogy mi nincs, nem pedig azt, hogy mi van.
Azt állítja, hogy nem léteznek bizonyos típusú entitások vagy viszonyok, objektív értékek vagy
követelmények, amelyekről nagyon sok ember azt hitte, hogy léteznek. Másrészt tétele ontológiai,
nem pedig logikai vagy konceptuális jellegű.

      Az etikai objektivizmus egyik kortárs képviselője Thomas Nagel. Általában az etikai
objektivizmus együtt jár az etikai racionalizmussal. Csakhogy ez többféleképpen történhet. Platón
szerint az ideák világában, Clarke szerint a világ rendjében vannak egyszer s mindenkorra rögzítve
olyan minőségek, illetve viszonyok, amelyeknek – az ész által felismerve – az erkölcsi cselekvés
vezérelvévé kell válniuk. Nagel is összekapcsolja az objektivizmust és racionalizmust, de fordított
irányból. Nála nem előbb léteznek az erkölcsi értékek és relációk, amiket aztán az emberi ész
felismer, hanem szerinte az erkölcsi – és minden más – megismerés objektivitásának forrása a
racionalitás. Minden tárgykörben – legyen az a nyelv, a logika, a természettudomány vagy az etika –
az objektivitás tekintetében az utolsó szót a dolgok állására vonatkozó, fenntartás nélküli
gondolatoknak kell kimondaniuk. E gondolatok olyanok, hogy még ha akarunk, sem tudunk rajtuk
kívül kerülni, mert érvényességük független saját nézőpontunktól. Az ész olyasmi, amit mindenki
fellelhet önmagában, és általános tekintélye van. Olyan tekintélye, amely nem személyes vagy
társadalmi, hanem egyetemes. A racionális érvelés olyan típusú szisztematikus gondolkodás, amelyet
mindenkinek érvényesnek kell elfogadnia. Az észen túl nincs hova fordulni, érvényessége feltétlen, s
szükségképpen felhasználják azok is, akik támadást intéznek ellene (Az utolsó szó, 1997).

      Mint említettem, a „másodfokú etika” és a „metaetika” ugyanazt jelenti, és filozófiatörténeti
esetlegesség, hogy az utóbbit az előbbi egyik részosztályára szűkítették le a 20. század első felében. A
század második felében viszont elterjedt a „metaetika” tágabb jelentése. Saját nézeteit Mackie – az
említett okból – nem nevezi „metaetikainak”, de e tágabb szóhasználat alapján nyugodtan
nevezhetjük annak. A szűkebb és tágabb értelemben vett metaetikai szövegek reprezentatív
gyűjteményét nyújtja Stephen Darwall, Allan Gibbard és Peter Railton válogatása, a Moral Discourse
and Practice (Erkölcsi diskurzus és gyakorlat, 1997). A kötet előszavául szolgáló írásuk, a „Toward Fin
de siècle Ethics: Some Trends” (A századvég etikájához: néhány irányzat) a metaetika újjáéledéséről
írva a kifejezést a tágabb értelemben használja, nem korlátozva az erkölcsi nyelv elemzésére, hanem
beleértve az etikai jogigények igazolását és igazolhatóságát, az erkölcsök metafizikáját és
ismeretelméletét és az erkölcs viszonyát a gyakorlati érveléshez. Az írás gazdag áttekintést nyújt a
századvég metaetikájáról.

     A klasszikus metaetikák bizonyos szempontból jól elrendezhetők voltak. Moore intuicionizmusa
objektivista és kognitivista álláspontot képviselt: a jó fogalma a dolgok valamilyen ténylegesen
meglévő, értelmünkkel felismerhető tulajdonságát jelöli. Az emotivizmus és a preskriptivizmus
egyaránt elutasította – bár más módon – az értékítéletek objektivista és kognitivista értelmezését.
Mint Darwall, Gibbard és Railton bemutatja, a század utolsó évtizedeiben e világos határok
megszűntek és e megkülönböztetések viszonya rendkívül összetetté vált. Az újabb metaetikákra
vonatkozó többlépcsős klasszifikációjuk két nagy áramlat megkülönböztetéséből indul ki. Központi
problémaként az etika helyének kijelölését nevezik meg. Az erre adott válaszok legáltalánosabb
csoportosítása a következő:

      1. A válaszok első típusa szerint e kérdés csak azért válhatott problémává, mert az erkölcsi
ítéletek objektivitását tévesen az empirikus tudományok mintájára próbálták felfogni. Világosan fel
kell ismerni a két megközelítésmód közötti, avagy a tények és értékek/normák közötti lényegi
különbséget, diszkontinuitást. De ennek a különbségnek a határozott szem előtt tartása esetén is
tulajdonítható egyfajta objektivitás az etikai ítéleteknek. Az erkölcsi ítéletek kognitív és nem kognitív
értelmezése alapján egyaránt.

     2. A másik irányzat képviselői annak kimutatására vállalkoznak, hogy az erkölcsi ítéletek a
természettudományos ítéletekhez hasonlóan tényszerűek. E felfogás szerint folytonosság van az etika
és az empirikus tudományok között. Elvileg ennek a nézetnek is lehetnek kognitivista és
antikognitivista képviselői, mindazonáltal kevesen vallják azt az álláspontot, hogy a paradigmatikus
tényítéletek alapvetően nem kognitív jellegűek.

      Az első csoport képviselői közül már az antinaturalista intuicionisták – mint például Moore – is
azt hangsúlyozták, hogy az erkölcsiség önálló és objektív kutatási terület, de egy fontos tekintetben
éles határ választja el az empirikus tudományoktól. A kortárs filozófiában az effajta diszkontinuitás-
koncepció a legerőteljesebben a következő formákban jelenik meg. 1a) A gyakorlati érvelés elméletei
szerint meg kell különböztetni az elméleti és a gyakorlati érvelést, és az erkölcs objektivitását ez
utóbbi kritériumai alapján kell megállapítani. Az erkölcsi objektivitást azok az egyetemes
követelmények képviselik, amelyeket a gyakorlati érvelés kényszerít rá a cselekvőre (Baier, Gauthier,
Nagel, Korsgaard, Donagan, Darwall, Gewirth). 1b) A konstruktivista felfogás szerint az erkölcsi
objektivitás egy megfelelőképpen kialakított társadalmi nézőpont függvénye, amelyet mindenki
elfogadhat. Az igazságosság elveinek kialakítási folyamatától függetlenül nem léteznek erkölcsi
tények (Rawls, Scanlon). 1c) A nem kognitivista szerzők napjainkban már nem ragaszkodnak az
erkölcsi és tudományos gondolkodás éles szétválasztásához. Nemcsak a különbségüket, hanem a
köztük levő hasonlóságokat is hangsúlyozzák. Az objektivitás olyan vonásait is kiemelik, amelyek az
erkölcsre is érvényesek, s amelyek alapján az erkölcsi ítéletek a szigorú tényítéletek utánzatainak
tekinthetők (Blackburn, Gibbard). 1d) Az érzékeléselméletek (sensibility theories) képviselői szerint a
normatív vagy értékelő ítéletek némi hasonlóságot mutatnak a másodlagos minőségekre (például a
színekre) vonatkozó ítéletekkel, amelyek lényegüknél fogva kapcsolódnak bizonyos emberi érzékek
működéséhez (John McDowell, David Wiggins).

      A kognitivizmus vonzó vonása, hogy a legközvetlenebb módon mutatja be az erkölcsi diskurzus
felszíni grammatikáját, és azt ígéri, hogy nem fogja felülbírálni az erkölcsi tapasztalatot és érvelést. De
ennek megvan az ára, s az érzékeléselméletek alacsony árat akarnak fizetni ezért. Lehet, hogy a
szubsztantív naturalizmus újjáéledésére van szükség. Valójában egy ilyen újjáéledés folyamatban van,
de felmerül a kérdés, vajon nem a korábbi – metaetikai antinaturalizmusban végződő – történet
ismétlődik-e majd meg? Talán nem. Az analiticitás, illetve az analitikus/szintetikus megkülönböztetés
felfogása azóta jelentősen megváltozott, ami azzal a reménnyel kecsegtet, hogy egy olyan naturalista
értelmezés jöhet létre, amely képes összeegyeztetni egymással az erkölcsi diskurzus összes normatív
jellegzetességét és használatát. Erre törekszik a kortárs naturalizmus három változata: 2a) a
neoarisztoteliánus (Philippa Foot), 2b) a posztpozitivista és nem redukcionista (Nicholas Sturgeon,
Richard Boyd, David Brink), valamint 2c) a redukcionista naturalizmus (Richard Brandt, Gilbert
Harman, Peter Railton, David Lewis).


Felkai Gábor: A diszkurzusetika
A diszkurzusetikai paradigma egyike a legérdekfeszítőbb és egyben legigényesebb 20. századi
etikai és politikai filozófiai kísérleteknek. Kialakítása Jürgen Habermas és Karl-Otto Apel nevéhez
kapcsolható.

     Apel már a múlt század 70-es éveinek elejére elkészült szisztematikus formában kifejtett
argumentatív etikájának vázlatával (1. szakasz), míg Habermas csak viszonylag későn, 1983-ban
rendszerezte ideiglenesen diszkurzív (vagy kommunikatív) etikájának főbb elveit. Az etika problémája
azonban kezdettől fogva jelen volt Habermas műveinek mélyszerkezetében. Ezért e tanulmány egyik
legfőbb célkitűzése a Habermas nyelv-, cselekvés-, racionalitás- és kapitalizmuselméletéhez
eltéphetetlen szálakkal kapcsolódó etikai nézeteinek rekonstruálása (2. szakasz).

      A 3. szakaszban a két szerző 1983 és 1985 között írt tanulmányai alapján kíséreljük meg
összegezni a kommunikatív etika elméletét. Habermas 1991-ben megjelentetett Magyarázatok a
diszkurzusetikához című művének ugyanakkor csak néhány, a korábbiakat pontosító, új szemszögből
láttató gondolatát és érvét vonjuk be az elemzésbe. Az 4. szakaszban utalásszerűen körvonalazzuk a
habermasi jogfilozófiai koncepciónak a diszkurzusetika tekintetében releváns elemeit.

     Terjedelmi okokból e helyütt le kell mondanunk a közösen képviselt paradigmán belüli jelentős
különbségek felmutatásáról és a múlt század 80–90-es éveiben kidolgozott ellenérvek, illetőleg az
azokra adott válaszok mérlegeléséről.

1. Az argumentatív vagy diszkurzusetika eszméjének
körvonalazása Apelnél
Az etika módszeres kifejtése mind Apel, mind Habermas esetében igen sok szálon
kapcsolódik társadalomelméleti kutatásaikhoz. Ugyanakkor mindketten nagyon nehéznek
tartották egy kognitív, formális és normatív etika létrehozását a jelenkori társadalmi-politikai
feltételek és az uralkodó tudományos közmegegyezés mellett. Max Weber 1919-es A
tudomány mint hivatás című tanulmányának tudásszociológiai elemzése alapján Apel úgy
látja, hogy az ún. „késő liberalizmus” rendszerei „a nyilvános szektorban az eljárások
értékmentes racionalitása, míg a privát életszférában a preracionális végső döntések” (Apel
1980: 222. sk.) révén jellemezhetők. Az előbbi szférában az értéksemleges szcientizmus
határozza meg a nyilvánosan érvényes racionalitást, míg a szubjektivista egzisztencializmus
artikulálja a magánszférát (286). E tendencia következményeképp a tudományos-technikai
racionalitás leválik az erkölcsi megítélések világáról. Így a gazdaság és az igazgatás területein
a normatív helyesség szempontját pragmatikus megfontolásokkal helyettesítik, miközben az
erkölcsi kérdések nagymértékben privatizálódnak.
      Nem könnyű azonban a normatív etika megalapozásának igényével fellépő elmélet dolga
a tények és értékek viszonyával kapcsolatos hume-i belátásokra épülő modern metaetikák
fényében sem. Apel az analitikus filozófiák három ellenérvét említi meg, melyek – első
pillantásra – mintha eltorlaszolnák az utat az erkölcsi normák levezetésének programja előtt
(lásd Apel 1972/73: 378).

     1. Tényekből sohasem vezethetők le értékek (a hume-i elv).
     2. Tények, illetve objektív ismeretek csak
             1. semleges empirikus megállapítások és
             2. logikai következtetések lehetnek.
     3. Az érvényesség tudományos-filozófiai megalapozása csak hipotézisekből dedukált
     állítások révén lehetséges (Popper).

     Apel már a 80-as évek elejétől kezdve állította, hogy korunk kedvezőtlen társadalmi és
tudományos feltételei ellenére, de talán épp emiatt, még soha nem volt ennyire sürgető az
univerzális etika iránti igény. Korunk talán legsúlyosabb és legjellegzetesebb problémája a
strukturális globalizáció és a lokális kultúrák közti ellentmondás. Nagyon hiányoznak a
mezo- (az államközi kapcsolatok szférájára) és a makroszférára (az egész emberiségre)
„szabott” és elismert normák, holott az emberi cselekedetek várható következményei lassan
az emberiség egészét érintik (Apel 1972/73: 360).
      Az univerzális etika megalapozásának kísérlete tehát egyfelől az említett három
filozófiai ellenérv megrendítésének, másfelől pedig bizonyos egyetemes, minden kulturális
relativizmustól függetlenül érvényes normák lehetőségén áll vagy bukik. Ezt a feladatot Apel
az ún. transzcendentális pragmatika keretében kísérli meg elvégezni, amely a kanti
transzcendentális filozófia sajátos átalakítása a szemiotika, a hermeneutika és a beszédaktus-
elmélet alapján. A transzcendentális pragmatika egy paradigmaváltás kísérlete, melyet az tesz
szükségessé, hogy az érvényességproblémát a „módszertani monologizmus” vagy
„szolipszizmus” kiindulópontjáról felvető, Augustinus, Descartes, Kant és Husserl nevével
fémjelezhető ún. tudatfilozófiai tradíció megoldáskísérletei elégtelennek bizonyultak. A
tudatfilozófiai vonulat képviselői, írja Apel, a személyes én-élmény, az „én gondolom”, az
„általában vett tudat” szintjén próbálják konceptualizálni mind a tárgy-, mind az
értelemkonstitúció kérdéseit. Tehát szerintük a magányosan reflektáló, minden
nyelvhasználat előtt álló, interakciókba bele nem bonyolódott egyén képes érvényes
ismeretekhez eljutni, azaz helyes fogalmakat kialakítani a valóság tárgyairól, önmagáról és
embertársai cselekvésének értelméről. Apel szerint ugyanakkor a 20. században három
filozófiai irányzat is szakított a monologista kiindulóponttal: Peirce pragmatizmusa, a
heideggeri hermeneutika és az austini-searle-i beszédaktus-elmélet.
      Apel az ún. ideális kommunikációs közösség eszméjével helyettesíti Kant „általában vett
tudatát” (az ismeretek érvényessége igazolásának legfőbb letéteményesét). Az ide vezető utat
a transzcendentálpragmatikai reflexió segítségével járhatjuk be (Apel 1972/73: I, 59. skk., II,
215. skk., 428. skk.). Ez abból az előfeltevésből indul ki, hogy az ember folyamatosan egymás
kölcsönös megértésére, illetve nézetegyeztetésre szoruló lény. A megismerő-cselekvő ember
szükségszerű előfeltevése, mintegy apriorija az a reális kommunikációs közösség, amelyből
értelmezési teljesítményéhez történetileg áthagyományozott mintákat meríthet, s ahol saját
fogalmait, kijelentéseit önmaga másokkal való megértetésének aktusaiban szembesítheti
embertársai elképzeléseivel.
      „Egyedül senki nem képes valaminek mint valaminek, vagy önmagának mint
személyiségnek […] a kognitív tudatáig eljutni anélkül, hogy »intencionális teljesítményei«
révén ne venne részt a személyközi nézetegyeztetés nyelvi folyamatában. Az »evidencia«
számomra csak a személyközi megegyezés mint »igazság« keretében lehet érvényes. A
hermeneutikailag transzformált transzcendentális filozófia ennyiben a reális kommunikációs
közösség apriorijából indul ki, amely gyakorlatilag az emberi nemmel vagy a társadalommal
azonos” (Apel 1972/73: I, 60).
      A társadalmi közegben élő-cselekvő személyek a nyelvileg közvetített kölcsönös
megértés reális viszonyai mellett ugyanakkor szükségszerűen előfeltételezik
az ideális kommunikációs közösséget is. Ezen a ponton építi be Apel az ideális beszédhelyzet
Habermas által kidolgozott és tanulmányunk 2. szakaszában részletesebben tárgyalandó
koncepcióját.
      A kölcsönös megértésre irányuló cselekvések kitüntetett és mintaértékű típusát Apel a
racionális nézetegyeztetés folyamatait hordozó érvelésben látja. Ezt az igazság apeli, ún.
konszenzuselmélete magyarázza. A transzcendentális pragmatika – írja Apel – ahhoz a
„belátáshoz” vezette őt, hogy minden ember „rá van utalva a szubsztanciális megismerés
tekintetében az empirikus tapasztalatra s a tapasztalat értelméről és igazságérvényéről
folytatott korlátozatlan nézetegyeztetésre. S még ez a »belátás« is csak
annyiban számíthat »igazságnak«, amennyiben azt valamennyi, a filozófia »elméleti
világában« részt vevőnek a priori minden további fejtegetése alapjává lehet és kell tennie”
(61).
      Az érvelés – miként a nyelv – megkerülhetetlen adottság, a kölcsönös megértés
transzcendentális feltétele, amelyet senki sem tud folyamatosan megtagadni anélkül, hogy ki
ne rekesztené magát a legtöbb emberi közösségből. Csak a nyelv, illetve az érvelés
apriorijának fényében lehet megítélni vagy vita tárgyává tenni a reális nézetegyeztetés
folyamatainak összes többi pragmatikai előfeltételét.
      Kanttal szemben tehát Apel – Hamann, Herder és Humboldt örököseként, akik a
világképek közti különbségek nyelvi meghatározottságát hangsúlyozták – világosan
szétválasztja az értelmező tárgykonstitúció és a kijelentések, illetve az állítások értelméről és
igazságáról, azaz érvényességéről folytatott nézetegyeztetés mozzanatait (63, illetve II, 96–
127). A nyelvileg közvetített történeti hagyomány, melybe életünk során mindannyian
szükségszerűen „belebonyolódunk”, ismereteink megkerülhetetlen, de reflexió révén
tudatosítható, sőt az ideológiakritika eszközeivel meg is haladható látóhatárát jelenti. Elvileg
ugyanis – hangsúlyozza Apel – mindig lehetőségünk van arra, hogy rámutassunk a reális
érvelő közösség keretében kialakított egyetértés hamis, illetve részleges voltára. Apel tehát a
klasszikus német filozófia két nagy horderejű eszméjéhez is hű maradt: ahhoz a kanti
eszméhez, hogy tudásunknak képesnek kell lennie önmaga transzcendentális igazolására, és
ahhoz a hegeli gondolathoz, mely szerint az emberi nem nézetegyeztetési folyamatát a
szellem önmegismerésének a kölcsönös megértés jövőbeli közössége irányába való haladási
folyamataként kell elgondolnunk.
      Apel argumentatív etikája a transzcendentálpragmatikai reflexió további elmélyítése
révén ölt határozottabb formát. Ennek megértéséhez tisztáznunk kell az empirikus és
a transzcendentális pragmatika egymáshoz való viszonyát (Apel 1976: 116 skk.). Az előbbi
azokat a konkrét feltételeket veszi számba, amelyeknek a beszélgetőpartnerek eleget kell
tegyenek ahhoz, hogy megnyilatkozásaik az adott beszédhelyzetben sikeresek legyenek. A
transzcendentális pragmatika sokban támaszkodik az empirikus pragmatika kutatási
eredményeire, melyek segítségével tudomást szerez arról, hogy milyen pragmatikai
előfeltevések és kölcsönös preszuppozíciók rejlenek a kommunikációs helyzetekben.
Másrészt azonban rákérdez a kommunikáció lehetőségének alapfeltételeire is. Apel érdeme,
hogy kimutatta e transzcendentális feltételek normatív jellegét. Vizsgáljuk meg, miért és
mennyiben.
      A nyelv és az általa hordozott nézetegyeztetés folyamatai az emberi élet alapvető tényei
közé tartoznak, a kölcsönös megértésre irányuló cselekvések mintaszerű típusa pedig
az érvelés. Mindenki, aki érvel, szükségképpen el kell hogy ismerjen bizonyos normákat,
melyek nélkül az érvelés értelmét vesztené, mint például az igazság és igazságosság
kérdéseinek nyilvános megvitatása, a vitákban részt vevők méltóságának, kognitív-morális
egyenlőségének és egyenjogúságának, a kényszer- és erőszakmentességnek stb. az elismerése.
Az érvek logikai, illetve gyakorlati érvényességét azonban csak a racionális közmegegyezés
megteremtésére képes gondolkodók közössége révén lehet felülvizsgálni. Az ideális
kommunikációs közösség természetesen nem áll készen rendelkezésünkre, hanem
történelmileg elérendő cél, amely túllép mind a szolipszista dogmatizmus (saját álláspontunk
problémátlan abszolutizálása), mind pedig a pragmatikus-hermeneutikai elfogultság (a
fennálló hagyományok tisztelete alapján önnön megismerő-értelmező képességeit
tévedhetetlennek feltüntető kommunikációs közösség) előfeltevéseinek hamis végletein. Az
állítások igazságtartalmával, illetve a megnyilatkozásokban nyílt vagy burkolt formában
támasztott érvényességi igények normatív helyességével kapcsolatban kialakított konszenzus
csak akkor számíthat minden lehetséges érvelő szemében „valódi” közmegegyezésnek, ha az
érvelés alapnormáinak betartásával alakult ki. Az érvelők közösségének eszméjével
előfeltételezzük az összes vitapartner egyenlő jogait: minden kommunikációra képes egyént
egyenrangú személyként kell elfogadnunk. (Habermas ezen túlmenően a viszony másik
mozzanatát is hangsúlyozza: az egymással kapcsolatban lévő szubjektumok radikális
különbözősége, mássága, azaz egyedisége kölcsönös elismerésének szükséges voltát.
      Az     eddig      elmondottak      lényegében     tartalmazzák       már      a     normák
transzcendentálpragmatikai megalapozásának alapvető ismérveit. Szembesítsük most ezt a
gondolatmenetet azzal az ellenérvrendszerrel, amely az erkölcsi normák tudományos
levezethetőségével szemben fogalmazódott meg az analitikus nyelvfilozófia és a modern
tudományelmélet oldaláról.
      Apel az első két állítás konjunkciójából előállított rendkívül erős ellenérvvel szemben
annak a tudományfilozófiai tradíciónak a belátásaira támaszkodik, amely a természet- és
társadalomtudományok módszertani különbségét igyekszik bizonyítani (Apel 1979). Apel úgy
húzza ki a talajt a tudományok értékmentességét és módszertani értelemben vett egységét
hirdető álláspont alól, hogy rámutat: a társadalomtudományok számára releváns
szimbolikusan strukturált és a cselekvési helyzetekben hallgatólagosan előfeltételezett
adatokról a kívülálló megfigyelő nem értheti meg, hogy „mik” is valójában. Ehhez
elengedhetetlen a megismerő és a megismerendő szubjektumok kommunikációja. Magától
értetődő, hogy a természettudományok művelőinek is meg kell birkózniuk az adatok
értelmezésének, kiértékelésének gondjaival. A társadalomtudományoktól azonban „nemcsak
az adatok konstitúciójának a [megismerő szubjektumok] nyelvrendszereivel
történő egyszerű közvetítését kell megkövetelnünk, hanem az adatok konstitúciójának [a
megismerés szubjektumai és szubjektum-objektumai értelmében vett] kettős nyelvi
közvetítését, továbbá mindkét konstitúciós feltétel hermeneutikai-kommunikatív közvetítését
is.” (Apel 1976: 36. sk.). Vagyis nem tartható a pozitivizmus ún. „egységes tudomány”-
koncepciója, s ez hatással lehet a társadalmi normák tudományos megalapozhatóságára is.
      A normák transzcendentálpragmatikai igazoláskísérletének azonban teljesítenie kell még
egy követelményt, mely a harmadik ellenérvből fakad. Deduktíven kellene ugyanis igazolnia
vagy levezetnie normáit, mégpedig úgy, hogy közben el kellene kerülnie a Hans Albert által
„Münchhausen-trilemmának” nevezett logikai csapdarendszert: a körkörös érvelést, a
végtelen regresszust és a végső bizonyosságok előfeltételezését. A harmadik ellenérv Apel
szerint csak úgy rendíthető meg, ha a deduktív levezetés mellett felmutatható egy másfajta, de
a tudományos kritériumoknak megfelelő igazolási mód lehetősége. Ilyen nem-deduktív
bizonyításforma a transzcendentálpragmatikai reflexió, amely végső megalapozást ad az
érvelés transzcendentális normáinak. Az elméleti előkészítés érdekében Apel az Austin–
Searle-féle beszédaktus-elmélethez fordul, abból is az emberi megnyilatkozások kettős
(propozicionális és performatív) jellegének eszméjéhez.
      Az a searle-i gondolat, amelyet Apel a végső megalapozás elvének kifejtéséhez igénybe
vesz, a Beszédaktusok (Searle 1971) utolsó lapjain olvasható. Munkája összegezéseként
Searle a következőket írja:
      „az, hogy egy nyelvet beszélünk, elválaszthatatlanul összefonódik kötelezettségek
vállalásával, megállapítások akceptálásával, kényszerítő következtetések elismerésével stb.
[…] Egy nyelvet beszélni annyit tesz, hogy a mindenkori érvényes szabályokkal összhangban
beszédaktusokat hajtunk végre. S e beszédaktusokkal szétválaszthatatlanul összekapcsolódik
azon kötelezettségek és előírások elismerése, amelyek ugyanennek a nyelvnek egyik lényeges
elemét képezik” (Searle 1971: 294).
      Searle koncepciójában azonban az ígéret, a kötelezettségvállalás, a jog, a felelősség stb.
éppúgy a konstitutív szabályrendszerek mentén alakult ki, akár a futball vagy a sakk
játékszabályai. Ezzel szemben Apel a beszédaktus szabályainak ettől eltérő minőséget
tulajdonít:
      „Ha a beszédaktusok szabályait (ti. azok sikerének feltételeit és következményeit),
köztük főleg az ígéretéit nem pusztán konvención alapuló, empirikusan leírható
»institucionális tényekként« fogjuk fel, illetve tematizáljuk, hanem a transzcendentális
reflexió során elsődlegesen magának az érvelés lehetőségének normatív feltételeiként, akkor
nem kell normákat levezetnünk tényekből ahhoz, hogy megfelelő fényben tüntessük fel a
nyelv és a (filozófiai) nyelvelmélet jelentőségét. Sőt, megmutathatjuk, hogy bizonyos
normákat szükségszerűen mindig is el kell ismernünk, s emiatt azok minden normalevezetés
transzcendentálpragmatikai premisszájaként a priori rendelkezésünkre állnak” (Apel 1976:
83). Azt mondhatjuk ugyanis, hogy „a nyelv, illetve a kommunikáció szabályai az egyes
nyelvekben (»languages«) való konvencionális megvalósulásukkal ellentétben nem valaki
által kitaláltak vagy konvenció révén előírottak, hanem az inézményes szabályok konvenció
általi előírása lehetőségének normatív feltételei” (Apel 1976:101).
      A kommunikáció normatív mélyszerkezetének feltárása érdekében Apel igen érdekes
érvet alakít ki a megnyilatkozások propozicionális és performatív (illokúciós) „részei” közti
megkülönböztetés elvéből. A hazugság esete szerinte csakis a kommunikáció előfeltételezett
normatív eszméjének fényében elemezhető. Hiszen a hazugságot nem lehet az illokúciós
aktusokhoz számítani, azaz egyazon szinten kezelni az őszinte beszédaktusokkal és az általuk
implikált kötelezettségvállalással. Nem mondhatom azt, hogy: „Most hazudok!” A hazugság
megszegi az érvényes kommunikációs aktusok lehetőségének egyik normatív feltételét, mert
aláássa a hallgatónak a beszéd őszinteségébe vetett hitét. A hétköznapi kommunikációban
ugyanis kölcsönösen elvárjuk egymástól, hogy azt mondjuk, amit gondolunk, s hogy –
legjobb tudásunk szerint – igaz kijelentéseket tegyünk. Megsérthetjük ugyan a kommunikáció
normáit, de nem tudjuk teljes egészében elvetni őket anélkül, hogy egyszersmind meg ne
szüntetnénk lényegét, s ezzel az emberi lét legfőbb specifikumát is. A hazugság
az érvényes kommunikáció intuitíven mindannyiunk által ismert jellemzőihez képest, az
ezektől való különbözőségében tesz szert speciális funkcióira. Az a szkeptikus beállítottságú
gondolkodó, aki azt állítja, hogy a transzcendentális pragmatika korántsem kategorikus,
hanem csak hipotetikus imperatívuszokként vezette le az univerzális kommunikációs normák
létezését (ha hajlok az érvelésre, akkor valóban el kell fogadnom bizonyos
normákat) pragmatikai önellentmondásba keveredik, hiszen egy propozicionális tartalmú
kijelentést tesz, de ugyanakkor visszavonja az általa implicit módon támasztott igazságigényt,
tehát visszaél a vita szabályainak „performatív igénybevételével”. Ugyanígy járna Apel
szerint az is, aki a klasszikus kétértékű logika alaptételeit akarná akár elvetni, akár deduktív
módon levezetni. A kommunikáció és a logika bizonyos alapnormái egyrészt nem vezethetők
le deduktív módon anélkül, hogy ne előfeltételeznénk evidens voltukat, másrészt ezen
evidenciák elutasítása nem lehetséges anélkül, hogy ne bonyolódnánk önellentmondásba. A
normáknak ebből a sajátos ellentmondásból való létrejöttét Apel nem apóriaként, hanem a
kommunikációs szabályok transzcendentálpragmatikai reflexió útján történő végső
megalapozásaként értelmezi.
      „Az a belátás, hogy bizonyos evidenciák nem indokolhatók deduktív módon úgy, hogy ne
kellene előfeltételeznünk azokat…, nem a filozófiai végső megalapozás elvi
lehetetlenségének bizonyítéka, hanem az érvelés bírálhatatlan alapjainak reflexív,
transzcendentálpragmatikai belátása. Eszerint ha valami aktuális önellentmondás nélkül
elvitathatatlan, s egyben formállogikai petitio principii nélkül deduktíven megalapozhatatlan,
akkor az érvelés azon transzcendentálpragmatikai előfeltételeihez tartozik, melyeket mindig is
el kellett ismernünk ahhoz, hogy az érvelés nyelvjátéka megőrizze értelmét” (Apel 1976: 72
sk., vö. Apel 1973: 405).
      Apel a végső megalapozás elvével tehát cáfolja, hogy az erkölcsi normák
transzcendentálpragmatikai levezetése értékek levezetése tényekből a lehetséges cselekvések
számára. A diszkurzusetika reflexív módon próbálja igazolni azt, hogy bizonyos normák
elismerése és az érvelés lehetősége között széttéphetetlen kapcsolat van. A normákat Apel „az
érvelő vita önmegalapozásának módszertani elsődlegessége” alapján vezeti le. Ez azonban
semmiképp sem jelenti azt, hogy „az erkölcsi normák elsődlegesen az érvelő vita normái,
vagy pedig hogy csak a lehetséges viták területén egyetemesen érvényesek, hiszen ez a
felfogás azt előfeltételezné, hogy az érvelő vita csak egy volna más nyelvjátékok mellett […]
olyképpen, mintha tetszőlegesen dönthetnénk ezen vagy egy teljesen más »életforma« mellett.
Az érvelő vita minden más elgondolható nyelvjátékkal vagy intézménnyel… az implicit
módon hozzátartozó metaintézmény viszonyában áll, tehát azt az egyetlen instanciát jelenti,
melynek keretében a – »monologikus« ténykedések, avagy a »dialogikus interakció«
értelmében vett – cselekvések szabálykövetését mint szabálykövetést, azaz mint érthetőt, lehet
kimutatni, legitimálni vagy bírálni” (Apel 1976: 123).
      A megkerülhetetlenül jelen lévő erkölcsi normákra való ráeszmélés vezet el az
érvelésben előfeltételezett észelv belátásához. Ehhez először is tudatosítanunk kell, hogy az
érvelők közössége szélesebb alapot jelent, mint Peirce tudósközössége. De látnunk kell azt is,
hogy „az érvelés apriorijában megvan az igény arra, hogy ne csak a tudomány minden
»állítását«, hanem azon túl az összes emberi igényt (a cselekvésekben és intézményekben
meglévő, embereknek emberekkel szemben támasztott implicit igényeit) is igazolja. Aki
érvel, implicit módon elismeri a kommunikációs közösség összes tagjának minden
olyan igényét, amely ésszerű érvekkel igazolható […]. Egyúttal kötelezi magát, hogy összes
saját igényét mások előtt érvek segítségével igazolja. A kommunikációs közösség tagjai, s ez
implicit módon azt jelenti: minden gondolkodó lény […] köteles figyelembe venni
valamennyi virtuális tag összes virtuális igényét, azaz minden emberi »szükségletet«,
amennyiben azok igényeket támaszthatnának embertársainkkal szemben” (Apel 1973: 425).
      A kommunikáció normái tehát azért terjednek ki az emberi szükségletek jogossága
megítélésének területére is, mivel a szükségletek olyan igények hordozói, amelyeket el kell
tudni fogadtatni egy kisebb-nagyobb közösség tagjaival, ez pedig elvileg csak viták
közegében valósulhat meg.
      A szükségletek személyközi megvizsgálásának igénye Apelnél egyszerre két
követelményt is magában foglal. Egyrészt a meghajlást a korlátozatlan kommunikációs
közösség egyetemes szükségletei előtt, másrészt azt az igényt, hogy valóban nyomós ok
nélkül egyetlen partikulárisnak bizonyult szükségletet se áldozzunk fel a közösségi érdek
oltárán.
      A különös szükségletek megvalósításának jogosságáról folytatott morális (illetve
gyakorlati) vita lényegét Apel abban az észelvben foglalja össze, hogy „az emberek
minden szükségletét – virtuális igényekként – a kommunikációs közösség ügyévé kell tenni,
amelyeket érvelés útján kell összhangba hozni mindenki más szükségleteivel” (uo.). Ez azt a
követelményt implikálja, hogy csak azokat a szükségleteket lehessen igazoltnak tekinteni,
amelyek interszubjektíven univerzalizálhatók (vö. Apel 1976: 16). Már láttuk, hogy a
szükségletek „egyetemesíthetőségének” kérdése csak eszményi feltételek között dönthető el.
A politikai életben azonban egyenesen felelőtlen és ésszerűtlen volna úgy tenni, mintha a
diplomáciai élet, a politikai akaratok államközi, illetve egy adott állam keretei közötti
egyeztetése, érvényesítése ilyen ideális feltételek közepette bonyolódna.
      Apel e megfontolások okán megkülönbözteti egymástól az argumentatív etika
transzcendentálpragmatikai megalapozásának kérdését a levezetett erkölcsi alapelvnek a reális
kommunikációs közösség keretein belüli megvalósíthatóságának problémájától. Későbbi
írásaiban Apel az első kérdéskörre vonatkozó kutatásokat az argumentatív etika „A”, míg a
második problémakörrel kapcsolatos vizsgálódásokat etikája „B” részének nevezi. Az utóbbi
egy olyan „hosszú távú cselekvésstratégiát” foglal magában, amely a reális kommunikációs
közösség történetileg kialakult feltételei mellett törekszik az ideális kommunikációs közösség
létrehozására úgy, hogy a mindenkori reális kommunikációs közösség életének biztosítása
megkerülhetetlen alapkövetelmény marad. A túlélés stratégiája az alapja a reális
kommunikációs közösség emancipálódásának (Apel 1973: 431 sk.), amelynek mércéje az
ideális érvelő közösség alapnormáihoz való közeledés. Az érvelés mint metaintézmény
tartalmazza az intézmények cselekvés- és eljárásnormái legitimációjának feltételeit is, amely
abban a politikai szempontból rendkívül igényes követelményben fogalmazódik meg, hogy
társadalmi intézményeink léte „ésszerű beszédből származzék, s ha ez tényszerűen nincs is
így, a kommunikáció metaintézménye mindenkor készenlétben tartja az intézmények bírálata
és igazolása lehetőségének normatív feltételeit” (Apel 1976: 103). Az erkölcsi alapnormának e
társadalompolitikai vetületét kiemelve Apel a parlamentáris demokrácia lényegének azt tartja,
hogy a már távolról sem megkérdőjelezetlenül működő intézmények gyakran a politikailag
hatékony vita médiumán keresztül (törvényhozás, alkotmányozó nemzetgyűlés stb.), azaz a
gyakorlati viták sodrában, konkrét történelmi feltételek mellett megvalósult kommunikatív
racionalitásból jönnek létre (Apel 1973: I, 217). Az argumentatív etika ennyiben tudományos
eszközökkel igazolja az intézményesen szavatolt, közmegegyezést kialakító demokratikus
akaratképzés megvalósítására vonatkozó igény egyetemességét.

2. A kommunikatív etika kidolgozásának útja Habermasnál
(1965–1976)
Jürgen Habermas már 1965-ben annak a meggyőződésének adott hangot, hogy a nyelvileg közvetített
emberi kommunikáció mélyszerkezetében bizonyos normatív anticipációk húzódnak meg (1968b: 163
[a puszta évszámok ezentúl Habermas műveit fogják jelenteni]). Magában a nyelvben gyökerezik az
általános és korlátozatlan konszenzus iránti immanens igény.

     Habermas nyelvtudományos fordulata olyan kísérletnek tekinthető, amely az emberi
kommunikáció egyetemes törvényszerűségeinek rekonstruktív feltárása révén kísérli meg igazolni,
hogy a felvilágosodás értelmében vett nagykorúság eszméi nem kerülhetnek az idejétmúlt világképek
romjai alá, mivel ezek az eszmék magában a nyelvben rögzítettek.

      Ezt a programot Habermas ekkoriban négy művében hajtotta végre: egyik korai előadásában
(Landgrebe 1972), az Előkészítő megjegyzések a kommunikatív kompetencia elméletéhez (1984: 126)
című tanulmányában, Igazságelméletek című, az igazság ún. konszenzuselméletét megalapozó
írásában (1984), végül pedig univerzális pragmatikájának alapvetésében (1984). Már 1969-ben utalt
rá, hogy a cselekvések alapvető normáit a lehetséges személyközi dialógus szerkezetének kutatása
segítségével alapozhatjuk meg (1984: 172).

      A Chomsky-féle nyelvi kompetencia mellett Habermas szerint minden egyénnek rendelkeznie
kell a különböző társadalmi helyzetek definiálásának és a belőlük következő viselkedés-elvárások
teljesítésének képességével. Ez a kommunikatív kompetencia mindenekelőtt a „dialógust konstituáló
univerzálék” (a potenciális beszélők viszonyrendszereit meghatározó személyes névmások, a
lehetséges denotációk szövevényét leképező deiktikus kifejezések és szavak, a megszólítás- és
kapcsolatfelvételi formák, végül pedig a beszédaktusok) uralásának képességét jelenti. Ez univerzálék
közül a beszédaktusok rendszere az, amely lehetővé teszi a nézetek ütköztetése szempontjából oly
fontos megkülönböztetéseket lét és látszat (igaz és hamis), lényeg és jelenség (személyek hiteles vagy
őszintétlen önábrázolása), van és legyen (monologikusan vagy kölcsönösen elismert normák alapján
való cselekvés) között. A beszédaktusok itt elsőként említett osztályát Habermas egyik 1971-es
tanulmányában konstatíváknak, a másodikat reprezentatíváknak, a harmadikat regulatíváknak
nevezi, s hozzátesz még egyet, a kommunikatívák csoportját, amelyek egy adott megnyilatkozás
pragmatikai értelmének kifejezésére szolgálnak.

Habermas 1980-ban papírra vetett írásában – Jonas (1979) hatására – az ideális beszédhelyzet
fogalmát kiegészíti: az ideális kommunikációs közösség nemcsak a kortársakat fogja össze, hanem a
már elhunyt és a születendő nemzedékeket is (lásd 1984: 514. skk.) Habermas az ideális
beszédhelyzettel a„szisztematikusan eltorzított kommunikáció” fogalmát állítja szembe.

1983/84-ben Habermas revideálja egyik, az ideális beszédhelyzet motiváló erejével kapcsolatos
korábbi előfeltevését. Azt ugyanis, hogy az univerzálpragmatikai reflexió „kényszermentes kényszere”
által beláttatott normatív előfeltevések „automatikusan” együtt járnak egy ezen normáknak
megfelelő életforma felvállalásával (lásd pl. 1983: 96).

      A dialógust konstituáló univerzálék Habermas szerint számos szimmetrikus viszonyt
előfeltételeznek a beszélők között: a kommunikatív kompetencia egyben az ideális beszédhelyzet
feltételei mellett érvényesítendő beszéd- és cselekvőképességet is jelenti. Az ideális
beszédhelyzetben elvárjuk a dialógusban betöltött szerepek elvileg korlátlan felcserélhetőségét, azt,
hogy semmilyen külső kényszer ne háborítsa a kooperatív és kizárólag érveken nyugvó
közmegegyezés előállításának menetét, hogy semmilyen előfeltevés ne vonhassa ki magát
huzamosabb ideig a megmérettetés alól, s végül, hogy bizonyos helyzetekben egyetértésre kell jutni
arról, hogy mi számít általános, és mi partikuláris érdeknek.

      Maga Habermas utal arra, hogy az ideális beszédhelyzet jellemzői „nyelvelméleti
meghatározásai annak, amit szokásosan az igazság, a szabadság és az igazságosság eszméi alá
rendelünk” (Landgrebe 1972: 97). Félreismerhetetlen a fogalom szoros kapcsolódása a polgári
nyilvánosság eszméjéhez is. A korlátozatlan, társadalmi méretű vita követelése „arról, hogy a
közérdek szempontjából mire van praktikusan szükség”, politikai filozófiai megfogalmazása annak,
amit az ideális beszédhelyzet fogalma őriz meg a habermasi nyelvfilozófiában.

      Az ideális beszédhelyzet fogalma egyúttal mércéül szolgál minden lehetséges társadalom
politikai élete „szabadságfokának” megítéléséhez. A torzítatlan kommunikáció jellemzőihez történő
hozzámérés segítségével éles fényben láthatjuk valóságos kommunikációs viszonyaink szerkezetét,
főbb jellemzőit. Az eltorzított kommunikáció leírásához szükségünk van a „normális”, a sértetlen,
azaz a kölcsönös megértésre, illetve a nézetegyeztetési folyamatok intézményesítésére irányuló
kommunikatív cselekvés jellemzőinek ismeretére.

      Míg tehát A társadalmi nyilvánosság szerkezetváltozása a Habermas által később
„szisztematikusan eltorzított kommunikációnak” nevezett jelenség kialakulását konkrét történelmi
anyagon demonstrálta, addig nyelvelméleti tanulmányai a torzítatlan beszédnek a nyelv
szerkezetében lehorgonyzott eszméjéből kiindulva rakják le a kommunikatív cselekvés elméletének
alapjait. Itt újra utalnunk kell arra, hogy a kölcsönös megértés fogalma Habermas politikaelméleti
kutatásaiból, pontosabban demokráciafelfogásából ered (lásd 2001).

    Az itt kifejtésre kerülő etikai rendszer felvázolásához röviden fel kell idéznünk a habermasi
kommunikációelmélet, vagyis az univerzális pragmatika koncepciójának néhány elemét.

„Az univerzális pragmatikának az a feladata, hogy azonosítsa, és utólag megkonstruálja a lehetséges
kölcsönös megértés univerzális feltételeit.” (1984: 353, kiemelés tőlem – F. G.) Ez a kidolgozásra váró
tudomány tehát a kommunikatív (a konszenzuális együttműködésre, nézetegyeztetésre és kölcsönös
elismerésre elszánt) cselekvés egyetemes feltételeit kutatja mint olyan ún. rekonstruktív tudomány,
amely köznapi, megkérdőjelezetten háttértudásunk (előfeltevéseink) szerkezetét vizsgálja: egy tudni-
hogyan (know-how) jellegű nem tudatos ismeret feltárásán fáradozik. E racionális rekonstrukció
ugyanakkor nagymértékben rá van utalva a megfigyelések, beszélgetések és kísérletek szolgáltatta
empirikus ismeretekre. Ily módon viszont elmosódik a határ az a priori és az a posteriori tudáselemek
igénybevétele között: többé nem tartható fenn Kant szigorú apriorizmusa. Ezért Habermas –
módosítva saját korábbi, a Megismerés és érdek című könyvében kifejtett álláspontját – kétségbe
vonja elméletének transzcendentális jellegét.

Akárcsak Apel, Habermas is fontosnak tartja, hogy elhatárolja az univerzális pragmatikát mind az
empirikus, mind pedig az általános pragmatika kutatási eljárásaitól.
„Az empirikus pragmatika feladata először is egy meghatározott miliőben helyzettipikus
beszédaktusok leíró megragadása, amelyet szociológiai, etnológiai és pszichológiai szempontok
alapján lehet elemezni. A pragmatika általános elméletének ama szabályrendszer rekonstrukciójával
van dolga, amely egy szubjektum azon képességének szolgál alapul, hogy tetszőleges helyzetekben
mondatokat képezhessen. Az univerzális pragmatika a felnőtt beszélők azon képessége
rekonstruálásának igényével lép fel, amelynek segítségével oly módon ágyaznak be mondatokat a
valósághoz fűződő viszonyaikba, hogy felvállalhatják az ábrázolás, az önmegjelenítés, valamint a
személyközi kapcsolatok előállításának általános pragmatikai funkcióit” (394 sk.).

Habermas szerint ugyanis a cselekvő személyeknek a kölcsönös megértésre irányuló beszédmód, azaz
a kommunikatív cselekvés során minden egyes beszédaktusukban egyetemes érvényességi igényeket
kell bejelenteniük, és eleget kell tenniük az azokban implicit (vagy explicit) módon felvállalt
kötelezettségeknek.

Minden racionális nézetegyeztetés szándékával beszédbe elegyedő félnek ugyanis „érthetően kell
megválasztania kifejezéseit, hogy beszélő és hallgató megérthessék egymást. A beszélő szándéka az
kell hogy legyen, hogy igaz propozicionális tartalmat közöljön, hogy a hallgató oszthassa a beszélő
tudását. A beszélőnek hitelesen kell kinyilvánítania szándékait, hogy a hallgató hihessen a beszélő
megnyilatkozásainak (hogy megbízhasson benne). Végül a beszélőnek a fennálló normák és értékek
tekintetében helyes megnyilatkozást kell választania, hogy a hallgató akceptálhassa azt, s így
mindketten, hallgató és beszélő egyaránt, egy elismert normatív háttér vonatkozásában
megegyezhessenek egymással a megnyilatkozást illetően” (354 sk.).

Hangsúlyozzuk, hogy a normatív helyességigény érvényesítésének követelménye azt a racionális
elvárást fogalmazza meg, hogy – nézeteltérés esetén – a cselekvő személy hivatkozni
tudjon valamilyen, cselekvése vezérfonalául választott elvre vagy értékrendszerre, melyet
érvényesnek és ezért követendőnek tart, s amelyhez cselekvését igazította.

Mint láttuk, az érvényességi igények bejelentése kötelezettségek magunkra vállalásával jár együtt. Az
érthetőségre vonatkozó igény a jólformáltságra, az igazság iránti igény a megokolásra, a hitelesség,
őszinteség iránti igény a beváltásra, a normatív helyesség iránti igény pedig az igazolásra való
kötelezettség felvállalásával jár együtt. A kommunikatív szándékkal cselekvő kezeskedik arról, hogy a
megnyilatkozása révén támasztott négy alapvető érvényességi igénynek képes lesz adott esetben (a
hallgató kérésére) eleget tenni. Ez két szinten történhet meg: a közvetlen interakció során vagy a
hermeneutikai, az elméleti, illetve a gyakorlati vitában. Viták keretében (bizonyos esetekben) csak az
érthetőség-, az igazság- és a helyességigény igazolható. Az őszinteség- és hitelességigényt viszont
csak magában az interakcióban lehet elfogadtatni viselkedésünk állhatatosságával. Az illokúciós
aktusokban támasztott érvényességi igényeknek a hallgató(k) általi elfogadása nem feltétlenül
alapszik irracionális döntéseken, hiszen „Végső soron a beszélő azért képes a hallgatóra és
megfordítva: a hallgató a beszélőre illokutíven hatni, mert a beszédaktusokra nézve tipikus
kötelezettségek kognitíven felülvizsgálható érvényességi igényekkel kapcsolódnak össze – tehát azért,
mert a kölcsönös megkötéseknek racionális alapjuk van” (1984: 433).

Az elméleti, a gyakorlati, illetve a hermeneutikai (később explikatív) vitákon a nézetegyeztetés olyan
formáit kell értenünk, amelyek a tények eltérő megítélésének, a közösen vallott normák
elerőtlenedésének, valamint a megértés akusztikai, grammatikai vagy fogalmi alapjaiból adódó
beárnyékoltságának állapotában segíti hozzá a feleket egy új egyetértés kialakításához. De melyek az
érvényességi igények sikeres igazolásának feltételei?

Nyelvi megnyilatkozásaink a valóság három szeletére vonatkoznak: a dolgok és tárgyak, a belső,
személyes én, valamint a társadalom normatív világára (értékkészletére). A beszéd pragmatikai
(reprezentatív, expresszív és interaktív) funkciói akkor nevezhetők teljesültnek, ha az őket hordozó
beszédaktus érthető, az illokúciós aktusban bennefoglalt ajánlat a hallgatót igenlő vagy tagadó
állásfoglalásra készteti, s végül ha a beszélő által szándékolt kapcsolat valósul meg közte és a hallgató
között.

A levezetett kommunikációs formák a konszenzuális beszédmód valamely dimenziójának (azaz
valamely érvényességi igénynek) a megsértéséből vagy (időleges) felfüggesztéséből, illetve a
létmodalitás-szintek szándékos felcseréléséből (vicc, irónia, gúny stb.) adódnak. A kommunikáción
ejtett sebek azonban visszautalnak annak sértetlen szerkezetére. Ezért állítja szembe Habermas a
kommunikatív cselekvéssel a stratégiai (illetve a sikerre orientált) cselekvést, amely a másik
személyt ellenlábasként (nem pedig egyenrangú félként) kezeli és annak befolyásolására (nem pedig
érvek segítségével történő meggyőzésére) törekszik (1982/1984: 571). Nyíltan stratégiai cselekvésen
Habermas a beszédaktusoknak azt a különleges válfaját érti, amelyek utasításokat, parancsokat
tartalmaznak. Míg ugyanis a tényleges beszédaktusok révén bírálható érvényességi igényeket
jelentünk be, addig a parancsok hatalmi igényekből fakadnak, amelyek szankciókon alapulnak (vö.
1981: I, 408). Latens stratégiai cselekvéseket pedig kétféleképp hajthat végre a beszélő. Egyrészt úgy,
hogy felelősséget vállal illokúciós aktusáért, holott meg van győződve annak érvénytelenségéről.
Másrészt pedig úgy, hogy látszólag komolyan és őszintén hajt végre egy illokúciós aktust, miközben
elhallgatja valós, hátsó szándékát. Még az eltorzított (hazug, legátolt vagy cenzúrázott)
megnyilatkozási formáknak is valamiképp az „eredendő” kommunikációhoz kell viszonyulniuk, ha
egyáltalán célt akarnak érni.

      Az univerzális pragmatika bizonyítani igyekszik tehát azt a tételt, hogy a cselekvési normák
igazolására vonatkozó kérdés megegyezik az azt firtató kérdéssel, hogy: „Miképpen lehet érvek
segítségével igazolni a cselekvési normákkal összefonódó érvényességi igényt?” (Oelmüller 1978:
124). Ez a gondolat azon az előfeltevésen nyugszik, hogy a gyakorlati-erkölcsi kérdések éppúgy
„igazságra képesek”, azaz érvelő vitákban mérlegelhetők, mint az elméleti problémák. Természetesen
más az érvelés szerkezete az igazság-, és más a helyességigények megokolás-kísérletének esetében. A
gyakorlati vita akkor veszi kezdetét, amikor az ajánlásként beterjesztett normák tekintetében
nézetkülönbségek alakulnak ki, és a cselekvő személyek megállapodnak abban, hogy a fennálló
problémák ellenére megkísérlik kommunikatívan összehangolni cselekvéseiket. A vita során arról kell
egyezségre jutni, hogy a normák (a javasolt eljárás szabályainak) érvényessége igazolható-e.

     „Egy norma »érvényessége« érvényességi igényének kényszermentes elismerését jelenti, amely
abban az igényben gyökerezik, hogy minden érintett jó okkal járulhasson hozzá a normához, mivel az
közös érdeküknek ad kifejezést. Azokat a legáltalánosabb normákat nevezzük »erkölcsieknek«,
amelyek minden ember közös érdekét fejezik ki. Így a cselekvés morális-gyakorlati igazolása végül is
egy általános, indokok és csakis indokok által motivált egyetértés eszméjére utal” (1984: 325).

      Ezek a fejtegetések implicit módon tartalmazzák azt a követelményt is, hogy a gyakorlati viták a
cselekvésnormák pártatlan vizsgálatai legyenek (lásd 1991: 83). A pártatlanság elve mintegy kiegészíti
a normák morális mérlegelésének Apel–Habermas-féle módszerét, hiszen itt az a kérdés irányítja a
vizsgálódást, hogy vajon egy bonyolult szituáció megfelelő megismeréséhez sikerült-e minden
lehetséges aspektust számításba vennünk. A pártatlanságnak ezt a felfogását Habermas később
morál és politika részleges egymásrautaltságának bizonyításához használja fel (1992b: 597).

     A normák érvényességének a gyakorlati vita közegében történő igazolása ugyancsak az ideális
beszédhelyzet feltételeinek megvalósulása esetén lehet „valóságos”. Fontos ugyanis, hogy
különbséget tegyünk a normák tényszerű (áthagyományozott vagy előírt) fennállása és személyközi,
érzelmileg is támogatott elismertsége között. Habermas szerint az ésszerű közmegegyezést úgy lehet
szétválasztani egy uralkodó csoport vagy érdekszervezet saját érdekei által vezérelt eljárásaiban és
döntéseiben        megmutatkozó           látszatmegegyezéstől,       hogy     megvizsgáljuk:     vajon
az érintettek mindegyike egyetértett volna-e a meghozott döntéssel, amennyiben azt ideális
feltételek mellett lefolytatott vita előzte volna meg. Ezt a vizsgálódást Habermas elképzelése szerint a
társadalom kritikai elmélete vállalhatná magára. Ez az elmélet egy hipotetikus vitában az összes
érintett érdekcsoport figyelembevételével megállapíthatná, hogy mely érdekek általánosíthatók, s
melyek fejeznek ki csak részleges, de kompromisszumképes érdekeket (lásd 1973b: 161, illetve Offe
1972: 86).

      Ezzel már voltaképpen megfogalmazódott az ún. univerzálás alapelve, amely Habermas
kommunikatív etikájának sarokköve. Ahogy az indukció a logikában az elvileg végtelen számú
megfigyelési állítások és az általános hipotézisek között, úgy jelent az univerzálás alapelve az
etikában áthidaló elvet (C. G. Hempel) a tényés értékítéletek között, anélkül, hogy megsértené az
elöljáróban már említett hume-i princípiumot.

      A kommunikatív etika alapelve – fogalmazzuk meg egyértelműen – azt mondja ki, hogy csak
azok a normák méltóak az intézményesítésre (vagy arra, hogy tényszerű fennállásukat elfogadjuk),
amelyek „érvényességi köre általános elismerést válthat ki. […] Az egyetemesítés alapelve ugyanis
arra szolgál, hogy mindazokat a normákat, amelyek partikuláris, tehát nem általánosítható érdekeket
testesítenek meg, mint konszenzusképteleneket kizárjuk” a végső döntés alternatívái közül (1984:
172 sk.).

    Az érdekek általánosíthatóságát firtató viták természetesen kizárják a megítélés minden
monologikus formáját.

      A diszkurzív etika egyetemesítő alapelve azonban nemcsak a morális elvek monologikus
megfogalmazásaival szemben kínál alternatívát, hanem azzal a neoarisztoteliánus érveléssel szemben
is, amely szerint az erkölcsi normák nem lehetnek minden ember számára egyaránt érvényesek. Ezek
a normák csak egy adott nyelvjáték szereplőire nézve lehetnek működőképesek, hiszen
felelősségünk, amelynek jellegét a legkülönbözőbb intézmények határozzák meg, intézményről
intézményre változik, s ezzel együtt gyengül a normák elismerésre méltósága is.

      Habermas a kommunikatív etika által kínált alternatívát a társadalmi fejlődés, illetve a
világképek racionalizálódásának elméleteiben kísérelte meg történetfilozófiailag is alátámasztani. E
weberi ihletésű racionalizációs elmélet egyik legfontosabb állítása az, hogy a történelemben
ésszerűsödési folyamatok mennek végbe 1. a társadalom anyagi újratermelésének (a célracionális
cselekvés illetékességi körének), 2. az intézményes keretnek, 3. a legitimáló világképeknek és 4. az
egyén erkölcsi fejlődésének szintjén egyaránt. A kommunikáció elé gördített akadályok fokozatos
felszámolódása, azaz a mindenkit érintő ügyek egyre szélesebb nyilvánosságfórumokon történő
megvitathatósága Habermas szerint a társadalmi viszonyok racionalizálódásának jele (1968b: 98). Ez
azt jelenti, hogy a társadalmak fejlődése során a társadalmi integráció, a szocializáció, valamint a
kulturális minták áthagyományozásának és az uralmi rendszerek legitimálásának feladata egyre
inkább a nyelvileg közvetített nézetegyeztetési folyamatok közegére hárul. Weberrel ellentétben
Habermas határozottan különbséget tesz a munka világának racionalizálódása és a kommunikatív
racionalizálódás folyamatai között. A két szféra azonban nemcsak hogy függ egymástól, hanem
kölcsönösen egymásra is van utalva. A gazdasági-közigazgatási rendszer racionalizálódása
szerkezetileg az életvilág kommunikatív racionalizálódásához kötött, s az életvilágnak természetesen
szüksége van a „rendszer” által előállított fogyasztható javakra és szolgáltatásokra. A rendszer-,
illetve a társadalmi integráció egymástól elkülönülő és büntetlenül huzamosabb ideig egymással fel
nem cserélhető követelményeinek és teljesítményeinek kibontakozásáról tanúskodik az a tény is,
hogy nem egyszerűen választás kérdése az, hogy konfliktusainkat a stratégiai vagy a kommunikatív
cselekvés segítségével próbáljuk megoldani: a modern társadalmak sem mondhatnak le a
legitimitásukba vetett hit táplálásáról, ami viszont csak az elvben megvitatásra szoruló indokok, érvek
igénybevételével lehet sikeres (1984: 340).

     A kritikai elmélet azáltal, hogy a kommunikatív etika alapelvét alkalmazza a politikai életre, eljut
az „általánosítható érdekek elnyomásának” – fentebb már tárgyalt – „modelljéhez”. Ez az elmélet
formális mércét kínál annak eldöntéséhez, hogy egy-egy országban, illetve a világpolitikában milyen
mértékben valósul meg az, amivel mindenki egyetért(ene) (1973b: 153 skk.).

3. A diszkurzusetika a 80–90-es években
Alig öt évvel A kommunikatív cselekvés elméletének megjelenése után Habermas közzétette két
nagylélegzetű tanulmányát kommunikatív etikájáról. Az Erkölcsi tudat és kommunikatív
cselekvés címet viselő kötet egyik darabja bizonyosságot igyekszik szerezni az etika univerzáló
elvének racionális megalapozhatóságáról, míg egy másik, az előbbit kiegészítő tanulmány megkísérli
ütköztetni a diszkurzusetika elvárásait az ontogenetikus erkölcsi fejlődés empirikus kutatások alapján
kidolgozott elméletével.

     Az újabb vizsgálódások középpontjában tehát az a két összetartozó kérdés áll, hogy mennyiben
tekinthetők filozófiailag igazoltnak a társadalmi cselekvések tisztán illokúciós aktusok általi
összehangolásának ideális elvárásai, illetve sikerül-e empirikus eszközökkel kimutatni olyan erkölcsi
tudat előfordulását, amely még csak nem is az igazságosság bizonyos elvei, hanem a normák
racionális és személyközi igazolásának alapján alakítja ki morális ítéletét.

      Feljegyzések a diszkurzusetika megalapozásának programjához című tanulmányában (1983)
Habermas a morális érvelés logikáját csak úgy látja filozófiailag megalapozhatónak, ha felfedezhetők
az életvilágban olyan szigetek, ahol már minden reflexió előtt felmerülnek érvényességi igények. A
kommunikatív cselekvés pedig az a ritka, hátsó szándékok és/vagy hatalmi igények, megtévesztési
szándékok stb. által folytonosan felsebzett interakciós forma, amely szempontjainkat, elvárásainkat,
szükségleteinket a másik fél racionális motiválása révén szeretné elfogadtatni. Ilyenkor nem
stratégiai magatartásunk eszköztárával akarunk célt érni, hanem azzal az erővel, amelyre
mondandónk tesz szert kezességvállalásunk által: amit mondunk, bizonyíthatóan igaz, amit tenni
akarunk, az érvényes egyfajta normarendszer fényében, s végül önmagunkban úgy is gondoljuk, hogy
fenntartás nélkül azonosulunk annak értelmével, amit hallgatóságunkkal közlünk.

     Elképzelhető azonban, hogy a hallgató erkölcsi aggályokat táplál azzal a cselekvéstervvel
kapcsolatban, melynek megvalósításához partnerünk segítő közreműködését kértük. Ilyenkor –
amennyiben a hallgató jó szándékúan ítéli meg a beszélő ajánlatát – a
cselekvésnormában megtestesülő érvényességi igény válik problematikussá, és sor kerülhet annak
racionális megmérettetésére. A kommunikatív etika koncepciója szerint a konkrét normakonfliktusok
akkor oldódnak meg ésszerűen, ha a vitázó felek egyetértésre jutnak abban a kérdésben, hogy az
immár megkérdőjelezett normatív érvényességigény mennyire fejez ki általánosítható érdeket. Nem
annak megvizsgálásáról van tehát szó, hogy egyesek akarják-e bizonyos normák vezérelte cselekvések
elvégzését, hiszen ez a gondolatkísérlet nem szavatolná az álláspontok objektivitását és
pártatlanságát. De vajon két vagy akár sok száz vitázó hogyan találhat rá az általános érdekre?

     Úgy, hogy igénybe vesznek egy „áthidaló elvet”, az ún. univerzáló princípiumot ([U]), amely a
normatív érvényességi igényeket kognitíven elemezhető javaslatokká alakítja át (ez a normák
igazságra való képessége).
      Az [U]-elv azt mondja ki, hogy „minden érvényes normának eleget kell tennie annak a
feltételnek, hogy a mindenkori általános követéséből minden egyes ember érdekének kielégítése
tekintetében (előreláthatólag) adódó következményeket és mellékhatásokat minden érintett el tudja
fogadni (és előnyben tudja részesíteni az ismert alternatív szabályozási lehetőségek kihatásaival
szemben)” (1983: 75).

     Vegyük észre, hogy [U] semmiképp sem fogalmazható át, illetve valósítható meg
monologikusan. Az a cselekvés, amelynek [U] az alapja, csakis olyan viták közegében lehetséges, ahol
– bár mindenki (illetve minden csoport) önmaga fogalmazza meg érdekeit – a bennük támasztható
érvényességi igények nyitva maradnak a nyilvános bírálat számára.

      [U]-ból külön a gyakorlati viták számára levezethető a diszkurzusetika alapelve ([D]), amely
szerint „egy norma csak akkor tarthat számot érvényességre, ha minden potenciálisan érintett
személy egy gyakorlati vita résztvevőjeként egyetértésre jut (illetve jutna) abban, hogy e norma
érvényes” (76).

      Hangsúlyozzuk, hogy a vita a különböző érdekeket nyíltan megfogalmazó érvek, nem pedig
érzelmi-indulati befolyásolás vagy egyéb kényszer alkalmazásával bonyolódik és ér véget. A vita
sajátos szabályai, melyeket Habermas korábbi írásaiban az ideális beszédhelyzet jellemzőivel
azonosított, megakadályozzák az érdekek hatalmi vagy egyéb különbségekből fakadó túl- vagy
alulreprezentálását. A kommunikatív etika tehát kognitív, univerzális és formális, hiszen a „jó élet”
mineműségére irányuló kérdések közül csak az igazságosságra vonatkozót tartja meg mint olyat,
amelyet érvelően lehet eldönteni.

      Habermas élesen megkülönbözteti egymástól „a racionálisan motivált egyetértés diszkurzív
előállításának feltételeit a kompromisszum »fair« kialkudásának feltételeitől. Míg az előbbi esetben
előfeltételezzük, hogy a résztvevők belátják, hogy mi áll mindannyiuk érdekében, addig a másodikban
abból indulunk ki, hogy nincs is szó általánosítható érdekről” (1983: 82).

     Az eddig elmondottak a kommunikatív etika két előfeltevését is feltárták. Egyrészt azt, hogy a
normatív érvényességi igényeknek kognitív vonatkozásai vannak, másrészt pedig azt, hogy a normák
igazolása intézményesült társadalmi méretű viták sorozatára (nem pedig monologikus döntésekre)
szorul.

      A következetesen szkeptikus álláspont azonban – még akkor is, ha egyetértene az első
előfeltevéssel – könnyedén elutasíthatja a viták társadalmi méretű intézményesítésére vonatkozó
követelést úgy, hogy a gyakorlatban nem hajlandó megfelelni transzcendentálpragmatikailag
levezethető normáknak. Habermas azonban úgy gondolja, hogy egyénileg szakíthatunk ugyan a
kommunikációs közösséggel, azaz megtagadhatjuk a moralitást, de nem dobhatjuk el magunktól azon
életviszonyok szabályait, melyek között felnőttünk, s melyek hétköznapi életünket mederbe terelik,
tudniillik az erkölcsiséget.

      A 90-es évektől Habermas határozottan különbséget tesz a pragmatikai, a morális és az erkölcsi
szempontok, illetve kérdésfeltevések között (pl. 1991: 100). A „Mit tegyek” kérdését több
értelemben is fel lehet vetni és meg lehet válaszolni. Amikor kizárólag saját célunkat és az ahhoz
vezető eszközeinket, lehetőségeinket tartjuk szem előtt, akkor pragmatikai szinten állunk.
A pragmatikai viták tehát a legmegfelelőbb eszközök alkalmazása körül forognak. Etikai szinten akkor
vagyunk, ha saját életvilágunk, hagyományaink, csoportunk értékorientációit követjük, illetve
tudatosítjuk, tehát azt kérdezzük: „Mi a jó nekünk?” Az etikai-politikai viták annak kereteit alkotják,
hogy egy közösség tagjai tudatosíthassák magukban, mit is akarnak elérni egy adott helyzetben, és
hogy milyen önkép, illetve milyen eszmények alapján óhajtanak szembenézni egy adott problémával.
A moralitás szintjén pedig akkor mozgunk, ha a saját érdekeink alapjául szolgáló maximákat mérjük
össze tudatosan más érdekcsoportok maximáival, azaz ha azt firtatjuk, hogy mi a
jó mindenkinek. Ilyenkor a közös együttélés mindenki érdekében történő szabályozásának kérdését
feszegetjük, miközben az az elv vezérel bennünket, hogy: „Egy norma csak akkor lehet igazságos, ha
mindenki akarhatja azt, hogy a mostanival összehasonlítható szituációkban mindenki azt kövesse.”
Ekkor nem a személyes-egocentrikus preferenciák, de nem is a – bármennyire is helyesnek tartott –
életforma belső követelményei a mértékadóak döntéseink és cselekedeteink számára, hanem csakis
az, hogy milyen eredményre jutottunk a közösen ellenőrzendő-megvizsgálandó kategorikus
parancsok kölcsönös és kényszermentes elfogadhatósága kérdéséről folytatott morális vitában.

     A különböző uralkodó politikai testületek természetesen elméletileg és/vagy gyakorlatilag
egyaránt visszautasíthatják a társadalmi méretű viták tényleges intézményesítésére irányuló
követeléseket. Ám e lehetséges gyakorlattal (és ideológiával) szemben a kommunikatív etika
premisszái alapján megfogalmazható az irracionalitás és antihumanizmus vádja. „Minél több
kulturális tradíció és fennálló társadalmi struktúra dönt előzetesen arról, hogy mely érvényességi
igényeket mikor, hol, mi célból, kivel szemben, illetve kinek kell akceptálnia, annál kevésbé van
lehetőségük maguknak a résztvevőknek arra, hogy explicitté tegyék és megvizsgálják azokat az
indokokat, melyekre állásfoglalásaikat alapozzák” (1984: 469 sk.).

      A vitákkal szemben táplált szkepszis természetesen azok látszólagos vállalásának stratégiájában
is testet ölthet. Amikor egy rendszer ilyen eljárások segítségével működteti a társadalom
érdekegyeztetés-folyamatait, a kommunikációs folyamat egy nyilvános és egy privát kommunikációra
hasad szét, mely tendencia bizonyos értelemben „normalizálható”, „magától értetődővé” tehető.
Ilyenkor azonban, állítja Habermas (2001), olyan konfliktuspotenciál felhalmozódásával kell
számolnunk, amely beláthatatlan következményekkel járhat, hiszen nem lehet szó a problémák
valóban nyilvános kezeléséről. Emiatt látja úgy Habermas, hogy „az érvelés pragmatikai
előfeltételeiben felfedett normatív tartalom cselekvésszabályozó ereje külön megalapozásra szorul”
(1983: 96). Habermas Apellel szemben azt hangsúlyozza, hogy az érvelés feltételeiből nem
lehet közvetlenül erkölcsi alapnormákhoz eljutni. Annak bizonyítása ugyanis, hogy a
kommunikációnak nincs alternatívája, csak hipotetikus erejű (107).

     A kommunikatív etika végső megalapozásának lehetőségéről le kell tehát mondanunk. De akkor
használható-e még valamire? Habermas úgy látja: feltétlenül, mivel egyrészt hozzájárulhat az
empirikus kutatások által felhalmozott erkölcsi és jogi képzetek elemzéséhez, másrészt segítséget
nyújthat az erkölcs- és jogtudat társadalomtörténeti, illetve ontogenetikus fejlődésmenetét felvázolni
szándékozó elméletek kidolgozásához, s így közvetett módon empirikus-kísérleti felülvizsgálatára is
sor kerülhet.

      Látnunk kell azt is, hogy a morális normák hipotetikus érvényű levezetése Habermasnál – amely
szerinte csak a beszéd normáinak alternatívanélküliségét bizonyította – erős érvrendszert képez
a demokrácia értékei, illetve elvont normái mellett. Hiszen a beszéd, a vita immanens szabályai és
normái egyben az ügyek demokratikus rendezésének szabályai is, melyekről kiderült: nincs
alternatívájuk (vö. Felkai 1990). Habermas és Apel fellépéséig, a kommunikatív etika kidolgozásáig
demokratikus elveket vallani végső soron döntés – azaz Max Weber-i értelemben vett decizionista
aktus – kérdése volt. A habermasi–apeli elmélet egyik legfontosabb eredménye, hogy új
megvilágításba helyezte a decizionizmus-problémát, valamint hogy képes volt a monologikus
hagyomány meghaladására. Habermas a következőképpen írta le a megoldásnak ezt az útját.

     „Az, hogy politikailag következményekkel terhes szituációkban az individuumok sem
választhatnak tetszőlegesen a konszenzuálisan vagy a stratégiailag cselekvő beállítódása között,
nyomban világossá válik, amint elemzésünk vonatkoztatási pontjául össztársadalmi rendszereket
választunk. A társadalmak nyilvánvalóan nem helyettesíthetik tetszőleges mértékben a legitimációra
szoruló, interszubjektíven érvényes intézményeket és cselekvési normákat a célracionális cselekvés
maximáival. Még a kiterjedt életterületeket, főként a magánjogilag szankcionált üzleti és hatósági
forgalmat az egyéni érdekek stratégiai felismerésének szempontjából szabályozó modern
társadalmaknak is – csakúgy, mint eddig – biztosítaniuk kell az intézményes keret legitimálásra való
képességét. A legitim hatalom viszont csak a berendezkedett társadalmi rend helyességébe vetett –
bármennyire is tényellentétesen fenntartott – legitimitás-hittel együtt reprodukálható. Ezért a
társadalmi rendszerek nem mondhatnak le tetszőlegesen az értelmük szerint csak diszkurzív úton
beváltható normatív érvényességi igények működtetéséről […] Ez azt jelenti, hogy a társadalmi
rendszer síkján normális esetben nem áll fenn az a választási lehetőség, amit – bizonyos mértékig – az
individuumoknak megítélhetünk, vagyis a konfliktusok szabályozásának konszenzuális és nem
konszenzuális formái közti döntés lehetősége.”

     Kritikaként felvethető volna, hogy napjaink nemzeti háborúi és más súlyos problémái láttán nem
látható be, a kommunikatív cselekvés médiuma miként volna képes a normakövetés általános
készségét kialakítani, hiszen ehhez működőképes és a mindennapi cselekvéseket, illetve életformákat
szabályozó alapnormák szükségeltetnek.

      Habermas szerint azonban éppen a szokáserkölcs és a konvenció nem alkalmas a minimális
konszenzus fenntartására. A konvenció ugyanis alap nélkül, ti. nem racionális, illetve nem is vitatható
szokás alapján köti a szubjektumot, márpedig szokásokkal nem kötünk össze morális igényeket. De a
kanti értelemben vett kötelességek sem teremthetnek elégséges közmegegyezést, mivel ezek „kötik,
de nem törik meg a címzettek akaratát” (1991: 144). A normák érvényességének racionális alapját
Habermas szerint akkor ragadjuk meg helyesen, ha az akarat autonómiáját a gyakorlati ész
teljesítményével együtt gondoljuk el.

     „Csak az az akarat autonóm, amely azáltal vezetteti magát, amit mindenki akarhatna – tudniillik
morális belátás által. A gyakorlati ész pedig mindent, ami pártatlan ítélete szerint igazoltnak
tekinthető, egy törvényhozó akarat produktumaként gondol el. […] Autonóm akarat csak ésszerűen
megalapozott törvényeket hoz magának, s a gyakorlati ész csak olyan törvényeket fedez fel,
amelyeket egyszerre vázol fel és ír elő. Az önmeghatározásba éppúgy beépül egy kognitív, mint ahogy
a normákat vizsgáló észbe egy konstruktív mozzanat.[…] Az interszubjektivitás-elmélet szemszögéből
az autonómia nem az önmagát birtokló szubjektum rendelkező hatalmát jelenti, hanem az egyik
félnek a kölcsönös elismerés viszonyai által lehetővé tett függetlenségét, ami csak a másik fél
szimmetrikus függetlenségével együtt állhat fenn” (1991: 145 sk.).

      De van Habermasnak egy, a fentieket mintegy kiegészítő válasza is: a diszkurzusetika tisztában
van vele, hogy a normamegalapozásban rejlő indokok racionális meggyőző ereje az individuumok,
illetve emberi közösségek szocializációs mintáitól, a konkrét körülményektől, továbbá az
érdekviszonyoktól és az intézményrendszerektől függ (vö. 1991: 94 sk.).

4. A diszkurzus-elv a demokratikus eljárásokban
Amint Habermas figyelme a 80-as évek derekától a jogelmélet felé fordult, a szigorú
transzcendentálpragmatikai levezetések és érvelések fokozatosan átadták helyüket azoknak a
megfontolásoknak, amelyek azt firtatták, hogy a jogállam keretei között miként lehet szavatolni a
demokratikus és gyakorlati célzatú viták kiszélesítését és jogi megalapozását. A jogot Habermas ama
közegként definiálja, „amelyen keresztül a [jogtételező] kommunikatív hatalom adminisztratív
hatalommá alakul át”, illetve a morál olyan kiegészítéseként, amely az állampolgárok jog- és
normakövetéssel kapcsolatos elvárásait stabilizálja. Jogállamon pedig azt a berendezkedést érti,
amelyben az adminisztratív hatalom nem függetlenítheti magát az érdekeket tisztázó vitáktól, sőt,
csak azokból reprodukálódhat.

      Habermas önkritikusan jegyzi meg, hogy korábbi írásaiban nem tett elég világosan különbséget
a diszkurzus (a demokrácia) és a morál elvei között. Míg az előbbi azt tisztázza, hogy „hogyan lehet
cselekvési normákat pártatlanul megalapozni”, addig a diszkurzus-elv valamely közösség tagjainak
azon az előfeltevésén nyugszik, hogy gyakorlati-húsbavágó kérdéseket tényleg el lehet
dönteni racionálisan és elfogulatlanul. S ez az előfeltevés korántsem triviális – hangsúlyozza
Habermas. A két elv különbsége röviden abban ragadható meg, hogy míg a moralitás-elv elvileg
minden cselekvési normára kiterjed, addig a demokrácia-elv a jogi normák meghozatalának és
érvényességének kritériumait tisztázza, egyúttal társadalmi teret is teremtve az igazságos jogi
normák létrehozásához. Habermas sokkal határozottabban kimondja azt, amit addig inkább csak
sejteni engedett, hogy tudniillik a racionális morál csak megfelelő, számára kedvező szocializációs
minták valamint személyiségrendszerek megléte esetén lehet igazán működőképes (vö. 1991: 25).
Sőt Habermas szóba hozza azt a problémát is, hogy ezen igényes szocializációs minták és a velük
összhangban lévő megkövetelt kompetenciák általános elterjedése nem valószínűsíthető. Éppen ezt a
bizonytalanságot küszöböli ki szerinte a modern társadalmakban a jogrendszer, amely bizonyos
normák és eljárások intézményesítése útján mintegy kiegészíti és megtámogatja az önmagában
gyakran gyenge motivációs erővel bíró racionális erkölcsöt. Mi több: Habermas – kissé kiélezetten
fogalmazva – utólag igazságot szolgáltat némely őt ért kritikai megfontolásnak, amikor nemcsak azt
ismeri el, hogy heroikus erőfeszítésekkel megalkotott diszkurzusetikája nem alkalmas a kötelességek
valamely kitüntetett katalógusának megadására vagy hierarchikus normák megnevezésére, hanem
azt is, hogy a valóságos gyakorlati-politikai konfliktusok általában nem morális alapelvek körül
lángolnak fel (gyakorlatilag mindenki elismeri ugyanis az emberi méltóság, az elesettekkel való
szolidaritás stb. elveit); sokkal inkább épp e normák konkrét körülményekre és esetekre
történő alkalmazásának módozatai kapcsán (kognitív bizonytalanság). Megnehezíti az észen alapuló
morál történelmi esélyeit az is, hogy rendkívül súlyos terheket ró a cselekvők akaraterejére. Hiszen
elvárja tőlük, hogy konfliktushelyzetekben hajlandók legyenek konszenzusra törekedni, éspedig akár
saját, jól felfogott érdekeikkel szembehelyezkedve is (motivációs bizonytalanság). E labilitásokhoz
még egy további is társul. Az ugyanis, hogy a konfliktushelyzetek érintettjei mindaddig nem várhatják
el és nem tulajdoníthatják kölcsönösen egymásnak, hogy valóban követni fogják a moralitás
alapelvét, amíg nem feltételezhető, hogy a mondott elv igényes normáit minden egyes egyén be
fogja tartani, a maga számára kötelezőként fogja elfogadni és valóságos cselekvése zsinórmértékéül
fogja választani (1991: 148). A probléma megoldását Habermas ismét a jogrendszerben pillantja meg.
„Mindenki el kell hogy várhassa mindenki mástól, hogy követni fogja az érvényes normákat. Az
érvényes normák betartása azonban csak akkor várható el, ha a normaszegő viselkedéssel szemben
ténylegesen érvényre juttathatók” (uo.). További problémát lát Habermas a morálelv éles
univerzalitásában, mivel a mai társadalmak rendkívüli bonyolultsága a legalapvetőbb – és széles
körben elfogadott – normák betartását is csaknem lehetetlenné teszi azáltal, hogy az igazi gondok
sokszorosan meghaladják az emberek tevékenységi körének látóhatárát: még a legegyszerűbbnek
látszó karitatív segítségnyújtás is meglehetősen bonyolult intézményi-szervezeti feltételekre van
ráutalva, amelyek kívül esnek az egyéni életvilágok határain.

      A komplex, modern társadalmak demokratikus életformáinak esélyét Habermas
a Jogfilozófia lapjain a különböző nyilvánosságok színterein és szervezeteiben, valamint a civil
társadalomban zajló viták, tanácskozások és deliberatív döntések sorozataiban pillantja meg, illetve
alapozza meg.
1. Történeti áttekintés
Köznapi értelemben vallásfilozófiának nevezzük azokat a filozófiai eljárásokat, amelyek célja a vallás
feltárása. A vallás ugyanezen megközelítésben a vallási jelenségek köre, amelyek nemcsak a
történetileg létező, pozitív vallási alakzatokban jelentkeznek, hanem áthatják az ember egész világát.
E kettős definíció az alábbiakban pontosításra szorul annak arányában, ahogyan a vallás és a vallásról
való gondolkodás valós dimenziója kirajzolódik. Történetileg nézve a vallásfilozófia mai jelentésében
hat különböző tényezőt találhatunk.

     Az első a természetes teológia hagyományos diszciplínája, amely – az antik felfogás
örököseképpen – már a keresztény teológia kezdeteitől fogva jelen volt, ám csak a természetes és a
természetfölötti tartományainak szisztematikus szétválasztásával jelenhetett meg kidolgozott,
tudományos alakban. Ez a sokoldalúan és fokozatosan elvégzett megkülönböztetés az arisztoteliánus
gondolkodás egyes vonatkozásainak elterjedésével nyerhetett klasszikus formát különösen Aquinói
Tamás munkásságában. A természetes teológia e sokalakú, ám átfogóan véve mégis egységes
hagyománya csak 1453, Konstantinápoly meghódítása nyomán indult el azon az úton, hogy a vallás
korábban szűken vett keresztény fogalmát – az oszmán hatalomnak a keleti kereszténység felett
aratott győzelmével szembesülve – tágabban értve új kérdéseket vessen fel természetes és
természetfeletti vallás kapcsolatát illetően.

      A    vallásfilozófia  kialakulásának második tényezője       a    reformációban      végbement
egyházszakadásban és az ezt követő történeti és elméleti fejleményekben mutatkozott meg. A korai
felekezeti háborúk az augsburgi vallásbékéig (1555), majd a harmincéves háború véres
eseménysorozata a vesztfáliai békével bezárólag (1648) átalakították a vallásra, a kereszténységre és
ezen belül a felekezetek egymáshoz való viszonyára vonatkozó korábbi felfogásokat. A vallásfilozófia
szempontjából meghatározó átalakulások ebben és az ezt követő időszakban azon törekvésekben
jelentkeztek, amelyek a vallásnak a felekezetiségen, illetve a kereszténység és az iszlám
összeütközésén túllépő, egységes fogalmát kívánták kialakítani. Az angol deizmus korai időszakát,
főképpen Herbert of Cherbury munkásságát egy olyan vallásfogalom kialakításának eszménye
vezérelte, amely csupán a vallás legáltalánosabb jellemzőit tartalmazza, és egyaránt alkalmazható
nemcsak a kereszténység egymással szemben álló felekezeteire, hanem bizonyos mértékig a
kereszténységhez kapcsolódó monoteista vallásokra is. Noha az angol deizmust nem kis részben
meghatározta az európai valláspolitikai helyzet, az egységes vallásfogalom kialakításának a törekvése
a természetes teológia hagyományát követve elméleti alapokra hivatkozott.

      A vallásfilozófia létrejöttének harmadik tényezője a nagy földrajzi felfedezések korában
született irodalom, amely ismeretlen népek vallási elképzeléseiről tudósított. Az ebben a körben
tevékeny szerzők nem csupán beszámoltak e vallásokról, hanem elméleti feltételezéseket is
megfogalmaztak a vallás kialakulását, korai formáit és különösen a kereszténységben megvalósult
kinyilatkoztatott valláshoz való viszonyukat illetően. Ezekben a művekben empirikus alapon nyugvó
vázlatos elméletalkotást figyelhetünk meg, amely teológiai és filozófiai feltevésekre támaszkodva
szorosan kapcsolatban állt a vallás egészére irányuló és az újkori, Descartes-ot követő
gondolkodásban megfogalmazódó elméletekkel (lásd Wardenburg 1983).

     A negyedik tényező, amely szerepet játszott a vallásfilozófia kialakulásában, a filozófiai
gondolkodás új formáinak gyors kibontakozása volt. A Descartes utáni filozófiai és tudományos
mozgalom valamennyi ismertebb gondolkodója többé vagy kevésbé kifejezett formában
szembesítette felfogását néhány teológiai s ezen belül vallási kérdéssel. A legszélesebb körben ismert
szerzők – így például Spinoza, Malebranche, Locke, Berkeley, Leibniz vagy Hume – a természetes
teológia olyan racionális változatait alakították ki, melyeknek egyes példányai az eltérő álláspontok
ellenére megegyeztek a karteziánus módszer alkalmazásában, vagyis abban, hogy az e körben
megállapítható igazságoknak meg kell felelniük az evidencia Descartes által felállított ismérveinek.
Ezek a vizsgálatok főképpen az angolszász szerzőknél támaszkodtak empirikus ismeretekre, vagyis
más vallási képződményekre vonatkozó beszámolókra, amelyek alapján lehetségesnek tűnt a
deizmus teljesebb kifejtése, amire mások mellett John Toland, Henry Bolingbroke, illetve Shaftesbury
gróf munkái vállalkoztak. Ezzel szemben a francia felvilágosodás szerzőinél – például Pierre Bayle
filozófiai szótárában – jelentősebb hangsúlyt kap az általában vett valláskritika, és ezen belül
különösen a kereszténység bírálata.

      Az ötödikként említendő tényező a vallásfilozófia kifejezett formáinak a megjelenése részben a
német felvilágosodás korai időszakában, így Lessingnél, illetve a klasszikus német gondolkodás
kibontakozásában. Ezen belül Kant racionális vallásfilozófiája jelenti azt a határvonalat, amely
elválasztja egymástól a kifejezetten vallásfilozófiainak minősíthető felfogásokat a fentebb említett
törekvésektől. A Kantnál megfogalmazódó morális vallásfogalom a racionálisan rekonstruálható
észvallás egyik legkövetkezetesebb összefoglalása. Jelentőségét nemcsak a kanti gondolkodásnak
megfelelő rendszeressége adja, hanem az is, hogy jelentős indítékként szolgált a következő időszak
vallásfilozófiai fejleményeihez. Ezek részben a kanti racionalizmus ellenhatásaként a hit szerepét
emelték ki (Hamann és Jacobi), részben a vallás önálló és racionálisan nem tárgyalható valóságát
(Franz von Baader és a korai Schleiermacher). Másrészt kialakult a klasszikus német filozófia azon
vonulata, amely Fichte és Schelling munkásságán keresztül a voltaképpen e néven
nevezhető vallásfilozófia kialakulásához, Hegel rendszeréhez vezetett. Hegel gondolkodásában a
vallás kezdettől fogva meghatározó szerepet játszott, de rendszeres vallásfilozófiája csak kései
munkásságában bontakozott ki.

      A kanti kriticizmus színre lépése (1781) és Schelling halála (1854) között eltelt mintegy hét
évtized a vallásfilozófia virágkorának nevezhető. Ebben az időszakban a legjelentősebb szerzők
mellett kevésbé ismert, ám rendkívüli figyelemre méltó alkotók sora jelentkezett, és hozott létre oly
jelentős műveket, amelyek teljes körű feldolgozása mind a mai napig hiányzik (lásd Weischedel
1983, Hösle 1998 és Vető 1998–2000). E körben vallásfilozófiai szempontból a legjelentősebb alkotó
Schelling, akinek késői misztikus vallásfilozófiája mégis csekély visszhangra talált (lásd Frank 1977).
Végül a vallásfilozófia kialakulásának hatodik tényezőjeként a német filozófiai forradalom
ellenhatásaként kibontakozott filozófiai valláskritikát emelhetjük ki. A valláskritika legjelentősebb
alkotói – Schopenhauer, Feuerbach, Marx és Nietzsche – jelentős mértékben függenek a német
filozófia előzményeitől, ám kritikai törekvéseikkel olyan hagyományt teremtettek, amely nélkül sem a
vallásfilozófia, sem egyáltalában véve az európai filozófia későbbi fejleményei nem válhatnak
érthetővé.1

      Talán nem túlzás azt állítani, hogy Hegel vallásfilozófiája nélkül nem létezne a vallásfilozófia mai
tudományos fogalma. Az említett és filozófiatörténetileg jelentős valláskritikai reakció mellett
még öt további fejleményt érdemes megemlítenünk, amelyek nem kis részben összefüggenek a
hegeli vallásfilozófia hatásával. Az első a vallás redukálhatatlan és szisztematizálhatatlan
hittartalmának radikális feltárása, amely főképpen Kierkegaard műveiben fogalmazódott meg
kifejezetten a hegeli vallásfilozófia antitéziseként. A második hatásvonal az angolszász hegelianizmus
kibontakozása, amelynek jelentősége a 19. század végén az angolszász gondolkodásban beállt
pozitivisztikus fordulat következtében ma sokak számára kevésbé látható (Mackintosh 1990, Taylor
1975, Sprigge 1993). A harmadik hatás a vallásfilozófia logikai-empirikus átalakításának a törekvése,
amelynek számos elágazása közül csak a következőket említem meg: Egyrészt kialakul a vallásfilozófia
empirikus megalapozásának a törekvése a vallás és egyes szaktudományok összekapcsolásában, mint
amilyen a vallástörténet (Max Müller), a vallásszociológia (Émile Durkheim), a közgazdaság-elméletek
(Karl Marx és Max Weber) és a valláslélektan (Freud és követői). Másrészt megtörténik a
vallásfilozófia szakteológiai reakciója, amely részben az újskolasztika, ezen belül a neotomizmus,
részben a barthianizmus formájában, illetve egyéb protestáns törekvésekben jelentkezett (Sykes
1979, Ford 1997). Harmadrészt kialakul egy neoarisztoteliánus vallásfilozófia, amelynek fő közege a
klasszikus német filozófia fejleményeivel élesen szembehelyezkedő osztrák filozófia (Fischer 1999). A
hegeli vallásfilozófia negyedik hatásvonala a vallásfilozófia kérdéskörének kiküszöbölésében bukkant
fel a szaktudományos alapra építkezni kívánó filozófia egyes ágazataiban. 2 Ez utóbbi fejlődést jól
mutatja a korai Husserl gondolkodása. Míg Husserl kezdő tanár korában behatóan érdeklődött a
vallásfilozófia egyes kérdései iránt, az áttörést jelentő fenomenológiai munkáiban következetesen
elhagyja e problémakör tárgyalását (lásd Mezei 1997).

      A hegeli vallásfilozófia ötödik hatásvonala éppen a fenomenológiai filozófia körében jelentkezett
és bizonyult meghatározónak. Ezt a hatást nem a hegeli felfogás részletes tartalmi
továbbfejlesztéseként kell értenünk, hanem azon hegeli belátás átfogó hatásaként, amelynek
megfelelően a vallásnak hagyományosan a teológia körében tárgyalt kérdései egy új fogalmi kereten
belül, új módszertani megközelítés szerint és egészleges filozófiai összefüggésben vethetők fel és
fejthetők ki. A 20. század első évtizedében ezekkel az elemekkel a Husserl nevéhez fűződő
fenomenológia szolgált. Ennek megfelelően a fenomenológián belül azonnal és erőteljesen
jelentkezett a vallásfilozófiai problematika kidolgozásának az igénye, és olykor az eredménye is. Ezt a
jelenséget a vallásfilozófia fenomenológiai transzformációjának nevezhetjük. Eltérően attól a
véleménytől, hogy a fenomenológia csak az elmúlt évtizedekben szembesült volna a vallásfilozófia
átalakító hatásával, a jelen felfogás szerint a fenomenológia az előbb említett összefüggésben nézve
már a kezdetektől fogva és lényegét tekintve par excellence vallásfilozófia (lásd Geyser 1923). Nem a
fenomenológia alakul át vallásfilozófiává, hanem a Hegel nyomán létrejött vallásfilozófiai felfogás
szolgált olyan keretként, amelyben a 20. századi fenomenológia, amennyiben a hegelihez hasonló,
átfogó filozófiai igényel lépett fel, már ab ovo vallásfilozófiai alapon állt.

      A fenomenológia vallásfilozófiai karaktere azonban csak fokozatosan jut érvényre a maga teljes
jelentőségében. Korai felbukkanása jól látható nemcsak Adolf Reinach, Max Scheler, Dietrich von
Hildebrand, Edith Stein és mások törekvéseiben, hanem a fenomenológia egészleges vallásfilozófiai
jelentőségének a felismerésében (Hessen 1948, Hessen 1960, Schaeffler 1983, Welte 1997) is.
Későbbi átalakulásának három legjelentősebb állomását Martin Heidegger, illetve Gabriel Marcel és
Emmanuel Levinas gondolkodása jelenti. Amennyiben a fenomenológia történeti ívének döntő
vonulata éppen Husserl és Levinas életműve között feszül ki – s amelyen a fenomenológia más
teljesítményei, köztük Jean-Paul Sartre radikális ateizmusa is megjelenik, amely éppen mint ateizmus
hordozza a fenomenológia vallásfilozófiai jellegét –, annyiban nem egyszerűen a fenomenológia
ívéről, mint inkább a fenomenológia vallásfilozófiai ívéről beszélhetünk. Ennek az ívnek a
csúcspontján Martin Heidegger életműve áll, amelynek vallásfilozófiai jelentősége kétségtelen
(Wuchterl 1982, Coriando 1998).

      A vallásfilozófia fenti genezisének a vázlata élesen rávilágít arra, hogy miért nem sorolhatjuk a
vallásfilozófia körébe azokat a vallástörténeti, vallástudományi, valláshermeneutikai és egyéb
tudományos felfogásokat, amelyek a 20. században nem kis részben a fenomenológiai módszer
megtermékenyítő hatására bontakoztak ki (Van der Leeuw 1933, Eliade 1980, Eliade 1990, Schaeffler
1983). Ezek a törekvések szaktudományosak vagy legalábbis szaktudományos alapon állnak, és
jelentős mértékben – s különösen önértelmezésüket tekintve – szaktudományos céllal jöttek létre.
Híján vannak tehát a vallásfilozófia fundamentális és metafizikai koncepciójának, amely mint ilyen
nem vezethető le a szaktudományos matériában adott realitásból (lásd Dupré 1985). E
szaktudományos törekvések érdemei elvitathatatlanok; ám nem minősíthetők szoros értelemben
filozófiai teljesítménynek, noha mindegyikükben csak kevéssé kifejezett és még kevésbé
megalapozott filozófiai feltevések sokasága munkál.
1
 Vö. Weischedel 1983; Heidegger 1971 (magyarul: Heidegger 1993). Nietzsche vallásfilozófiai
jelentőségéről szólni a nietzschei iratok prima facie olvasása alapján meglepőnek tűnhet, tekintve e
szövegek egy részének éles religióellenességét. Ám Nietzsche kritikusai okkal mutatnak rá arra, hogy
ez a religióellenesség maga is religiózus. (A marxizmus valláskritikájához lásd Mezei 2003a, mely
átfogó filozófiai értelmezéssel szolgál a poszthegeliánus filozófiai folyamatokat illetően.)
2
 Főképpen a korai és a késői pozitivizmusra, az újkantianizmus tudományfilozófiai irányaira és a
fenomenológia kezdeti időszakára gondolhatunk.

2. Kortárs fejlemények
A „vallásfilozófia” kifejezés ma némileg eltérő jelentésben szerepel a különféle filozófiai nyelvekben.
A német nyelvterületen jelentése meglehetősen homályos. A Religionsphilosophie elsősorban a
klasszikus német filozófia jelentős alkotóinak vonatkozó – egymástól jelentősen eltérő – nézeteire
utal.1 Kortárs értelemben csak periferikus jelentése van. Az elmúlt években több kísérlet is történt
arra, hogy a német filozófiai életet bekapcsolják az angolszász vallásfilozófiai vitákba; ezek nagyrészt
sikertelenek maradtak. Jól mutatja ezt például J. L. Mackie és Hans Küng vitája, amelyben az előbbi
érvelésének világossága és konzisztenciája, mondandójának egysége szembetűnően eltér a másik fél
jellegzetességeitől (Mackie 1982). De jól mutatja a sikertelen kapcsolódást egy nemrégiben tartott
müncheni konferencia is, amelyen egyetlen német filozófus sem állt elő önálló vallásfilozófiai
koncepcióval, amely csak távolról is megközelíthetné a konferencián fellépő angolszász gondolkodók
szisztematikusságát, átfogó, filozófiai-tudományos törekvéseit vagy – másfelől – azt a
specializáltságot, amelyet a kortárs angolszász diszkusszió tett lehetővé (Brüntrup–Tacelli 1999). A
vallásfilozófia ennek megfelelően inkább teológusok területe a kortárs német gondolkodásban:
Pannenberg vagy Küng valójában teológusok. Másfelől Jürgen Habermas újabb érdeklődése a vallás
tartalmai iránt, amelyek a szekularizált társadalom válságjelenségei közepette fontossá váltak, és
amelyek a felvilágosult ész és a hívő ész párbeszédét előmozdítják, megnyithatja az utat a
vallásfilozófiai diszkusszió újabb szakasza előtt. Ebben nem a vallásfilozófia teológiai problémái
állnának előtérben, hanem a vallás mint közösségformáló erő, mint hagyomány, mint a nyugati
világnak a szekuláris ész mellett egyik meghatározó ereje. E lehetőséget foglalja össze Habermas
beszélgetése, vitája Joseph Ratzingerrel (Habermas–Ratzinger 2005).

      Francia nyelvterületen kettőség tapasztalható. Egyrészt virágzik a fenomenológiai vallásfilozófia.
Jelentős alkotóinak köszönhető a fenomenológiai filozófia vallásfilozófiai fordulata, amelynek mai
képviselői – a késői Michel Henry, Jean-Luc Marion, Jean-François Courtine, Jean-Louis Chrétien és
mások – széles körben hatást gyakorolnak (Janicaud 1991). Levinas-nak vannak olyan követői is, akik
életművét meglehetős természetességgel kapcsolják össze a hermeneutikai filozófia, elsősorban Paul
Ricœur munkásságával. A francia hermeneutikai és fenomenológiai vallásfilozófia erős ellentétben áll
a kortárs angolszász vallásfilozófiával, ugyanakkor vonzódást mutat a klasszikus német filozófia
nézetei iránt. Ez annyit jelent, hogy ez a fenomenológiai vallásfilozófia elfogadja és továbbgondolja a
Kant munkássága nyomán kialakult nem metafizikai gondolkodást, ennek fenomenológiai
fejleményeit, különös tekintettel Husserl, Scheler és Heidegger munkáira. Másrészt a kortárs francia
vallásfilozófia, minden belső intenzitása ellenére, a szomszédos filozófiai kultúrákkal szemben ismét
csak elszigetelt jelenségnek tűnik. Az angolszász tudományos filozófia minden vonatkozásában jelen
van a francia akadémiai életben, ideértve a vallásfilozófiát is, amelynek logikai és szimbólumtörténeti
iskolái továbbra is jelentős hatással bírnak (lásd pl. Ricœur 1960, Boyer 1994). Mindenesetre feltűnő
a kortárs francia vallásfilozófia nyitottsága mind a német előzmények, mind a kortárs angolszász
gondolkodás iránt. Senki sem mutatja annyira világosan ezt a jelenséget, mint Jacques Derrida,
akinek munkássága a fenomenológiai ihletettségből kinőve nem egy ponton mutatott vallásfilozófiai
érdeklődést.2

      Az angolszász vallásfilozófia korunkban a legnagyobb kiterjedésű, már csak kulturális okokból, a
világszerte működő, angol oktatási nyelvű egyetemek számából következően is. Története csak az
1940-es évek végén kezdett látványosan fölívelni, noha nem szabad elfeledkeznünk arról, hogy a
századfordulón létezett egy erőteljes angolszász idealizmus – főképpen James és Bradley –, amelynek
ma is megtalálhatók többé-kevésbé ismert képviselői. Ettől nem tűnik függetleníthetőnek az
angolszász filozófia abban az időszakban is fennmaradó latens érdeklődése a vallásfilozófia iránt,
amikor az uralkodó beszédmódot a nem kis részt a klasszikus német filozófia, elsősorban a
hegelianizmus antitéziseként megfogalmazódó pozitivizmus határozta meg. Például az egész
évszázadban létezett az angol perszonalizmus és az anglikán filozófiai teológia, mely ma már a
vallásfilozófiai viták egyik meghatározó irányzatává lett. W. R. Inge egyszer így nyilatkozott: The goal
of philosophy is the same as the goal of religion – perfect knowledge of the Perfect (A filozófia célja
ugyanaz, mint a vallásé – a Tökéletes tökéletes ismerete). 3 További példa John Niemeyer Findlay
komoly vallásfilozófiai érdeklődésről tanúskodó előadásainak és könyveinek népszerűsége az 1960-as
évektől napjainkig. Ez az érdeklődés egyszerre kritikus az elmúlt évtizedek angolszász irányzataival
szemben és értékeli bizonyos keretek között nemcsak a hegeli gondolkodást, hanem egyáltalán a
klasszikus német vallásfilozófiát, amelyet Findlay egybefoglalóan és történeti összefüggésében
„német teológiának” nevez (Findlay 1967: 35 et passim).
1
 Hegelt megelőzően két ismertebb munka címében szerepel a „vallásfilozófia”: Abraham Friedrich
Ruckersfelder latin munkájában, Philosophiae de Religione rationali Libri Duo (1770; a címet több
szakkönyv is helytelenül idézi), illetve az ismertebb Sigismund von Storchenau Die Philosophie der
Religion című, 1772-ben megjelent könyvében, amelyek egyaránt hozzájárultak Kant e témában
legfontosabb műve, a Vallás a puszta ész határain belül (Kant 1998 IV, Kant 1974) koncepciójához. Az
említett könyvcímekben szereplő „filozófia” kifejezés még nem jelenti azt, hogy adott esetben a
későbbi értelemben vett „vallásfilozófiáról” beszélhetünk. Mind Ruckersfelder, mind Storchenau
munkája voltaképpen hitvédelmi opus, apológia, amely a kor gondolkodásának eszközrendszerét
alkalmazva fejti ki a kereszténység alapvető tanításait; ekként mindkettő beleilleszkedik az
apologetika évezredes hagyományába. Ezt a hagyományt foglalja össze és fejleszti tovább Bernard
Bolzano „religiótudománya” (Religionswissenschaft), amely visszatekintést is tartalmaz a megelőző
fejleményekre egészen Marsilio Ficinóig (lásd Bolzano 1994, I,6,58–64.§7).
2
 Derrida vallásról szóló legfontosabb szövegei a következők: ‘Comment ne pas parler. Dénégations’,
in Uő 1987: 535–595; Uő 1993: ‘Foi et savoir. Les deux sources de la«religion»aux limites de la simple
raison’, in Derrida–Vattimo 1996.

Idézi Quinn–Taliaferro. Alfred North Whitehead egyedülálló jelenség, aki vallásfilozófiai
3



munkásságával külön iskolát hozott létre, széles körű és egyértelmű recepciója egyelőre mégis várat
magára.

3. A módszer problémája
A fenti történeti bevezetés után fontosnak látszik a vallásfilozófia szisztematikus kérdéseinek
áttekintése, amelyre nézve kiemelkedő fontosságú a metodológiai probléma. A módszer kérdését a
kortárs angolszász vallásfilozófia diszkussziójának mérlegelésével tudatosíthatjuk. Ez a
vallásfilozófia érvelő: legyen szó bármiről, eljárása kifejtett vagy formalizált vallási kijelentések,
kijelentéscsoportok összetett, filozófiai és logikai mérlegelése. Ennek kapcsán leszögezhetjük, hogy
diszkrepancia van a vallás eredeti megnyilvánulási formája és azon mód között, ahogyan az érvelő
vallásfilozófia eljár. A vallás ugyanis elsősorban kijelent; még akkor is, ha a vallási élményben szereplő
igazságélmény egyszerre tartalmaz határozott ismeretet és kimondhatatlanságot, ineffabilitást. A
vallás az ineffabilitást határozott kijelentésekre fordítja le, ekként közvetíti: téziseket, tanítást közöl a
valóságról és önmagáról, illetve e kettő összefüggéséről, eredetéről és céljáról. Ha érvelő eljáráshoz
folyamodik is, elsősorban nem ez jellemzi. Még csak nem is kijelentések sorozata; hiszen a vallásos
ember vallási hite vagy képzete nem kizárólag propozicionális. Elsősorban egyfajta ismeretről,
tudásról, intencionális állapotról van szó, amely lehetővé teszi önmagunk és a világ valódi mivoltának
felfogását, és az ennek megfelelő életforma kiválasztását. Magában a vallásban létezvén ez a vallás
nem világmagyarázat, ideológia, interpretáció, világnézet, nem szaktudomány, nem ízlés – hanem
valóság. Amikor angolul azt mondjuk, hogy a vallás comprehensive doctrine, átfogó tan, azt értjük
rajta, hogy nem csupán elmélet, nem is merőben átfogó leírás, magyarázat, hanem a valósághoz
valóságosan tartozó, azt feltáró, megnyitó erő.

     Vallásról mint vallásról a szó szoros értelmében csak az adott valláson belül beszélhetünk; nincs
olyan vallás, amely teljesen kielégítőnek ismerné el saját valósága olyan leírását, amely egy külső
szempontot vesz föl ehhez a leíráshoz. Ha például le akarom írni a magyar nyelvet, németül, franciául
és angolul sok mindent elmondhatok róla történetileg, grammatikailag és szemantikailag; de ha
valaki valóban meg akarja ismerni a nyelvet, el kell sajátítania. A vallással is ehhez hasonlóan állunk:
az egyes szaktudományok ugyan sok érdekeset képesek közölni a vallásról, pontosabban annak egyes
– történeti, társadalmi, rendszerelméleti, logikai stb. – tulajdonságairól, de a vallást a maga
egészében szaktudomány nem képes megragadni.

     Ám vallás van: hogyan lehetséges? Úgy, hogy csak a vallás képes önmagát mint lehetőséget és
tényt felfogni, megragadni és kifejezni, s nem valaminő szaktudomány vagy szakfilozófia. Az
alábbiakban ezt a meglátást szeretném módszertani szempontból megvilágítani.
